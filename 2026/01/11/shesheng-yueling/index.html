<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《摄生月令》姚称 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《摄生月令》姚称</h2>

</div>



<div class="meta">
  <div><span data-pagefind-meta="date">2026-01-11</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/health/">#Health</a></span>
      <span><a href="https://xiaoledeng.github.io/tags/iching/">#IChing</a></span>
      <span><a href="https://xiaoledeng.github.io/tags/season/">#Season</a></span>
      <span><a href="https://xiaoledeng.github.io/tags/dao/">#Dao</a></span>
      </div>
  </div>

<div class="content">
  <p>夫摄生大体，略有三条：所为吐纳炼藏，胎津驻容；其次饵芝术，飞伏丹英；其三次五谷，资众味。终古不易者，生生性命，必系于兹也。气之与药，具标别卷。今所撰集，用食延生、顺时省味者也。</p>
<p>按《扁鹊论》曰：「食能排邪而安藏腑，神能爽志以资血气。摄生者，气正则味顺，味顺则神气清，神气清则合真之灵全，灵全则五邪百病不能干也。故曰：水浊鱼瘦，气昏人病。夫神者生之本，本者生之真，大用则神劳，大劳则形疲也。」</p>
<p>按《彭祖摄生论》曰：「目不视不正之色，耳不听不正之声，口不尝毒粝之味，心不起欺诈之谋，此之数种，乃亡魂丧精、减折筭寿者也。」</p>
<p>按《枕中传》曰：「五味者，五行之气也，应感而成。人即因五味而生，亦因五味而消。」</p>
<p>按《黄帝内传》曰：「食风者灵而延寿，食谷者多智而劳神，食草者愚痴而足力，食肉者鄙勇而多嗔，服气者长存而得道。」</p>
<p>《孙氏传》曰：「五味顺之则相生，逆之则相反。夫人食慎勿愠怒，勿临食上说不祥之事，勿吞咽忽遽，必须调理安详而后食。」</p>
<p>《黄帝内传》曰：「春宜食甘，甘走肉，多食甘则痰溢，皮肤粟起。夏宜食辛，辛走气，多食辛则气躁好蹎。秋宜食酸，酸走骨，多食酸则筋缩骨中疼。冬宜食咸，咸走血，多食咸则血涩口干。多食苦则呕逆而齿踈。」</p>
<p>《养生传》曰：「凡人虽常服饵，不知养生之道，必不全其真也。」</p>
<p>《小有经》曰：「才所不胜而强思之，伤也；力所不任而强举之，伤也；深忧重喜，皆有伤也。」</p>
<p>《抱朴子》曰：「一人之身，一国之象。胸腹之位，犹宫室也；四肢之列，犹郊境也；骨节之分，犹百官也。神犹君也，血犹民也。」</p>
<p>《养生传》曰：「一日之忌，暮勿饱食；一月之忌，暮勿大醉；一岁之忌，慎勿远行；永久之忌，勿向西北二方大小便露赤也。」</p>
<h1 id="1-春">1. 春</h1>
<p>孟春，䷊泰。（斗建寅，日在虚，律中太簇，五将东方，月德丙，月合辛，生气子，天利卯，五富亥，月杀丑，月厌戌，九空辰，死气午，归忌丑，往亡寅，大败甲寅，血忌丑。）【立春、雨水】</p>
<p>孟春是月也，天地俱生，谓之发阳。天地资始，万物化生。夜卧早起，以缓其形。使志生生而勿杀，予而勿夺。君子固密，无泄真气。其藏肝，木位在东方。其星岁，正月、二月、三月。其卦震，其地青州，其书《诗》，其乐瑟，其帝灵威仰，其神勾芒，青龙为九天，白虎为九地，其虫鱼，其畜犬，其谷麦，其果梅，其菜韭，其味酸，其臰腥，其色青，其声怒，其液泣。立春木相，春分木王，立夏木休，夏至木废，立秋木囚，秋分木死，立冬水没，冬至木胎。</p>
<p>仲春，䷡大壮。（斗建卯，日在室，律中夹锺，五将北方，月德甲，月合己，生气丑，天利辰，五富寅，月杀戌，月猒酉，九空丑，死气未，归忌寅，往亡巳，大败甲午，血忌未。）【惊蛰、春分】</p>
<p>仲春是月也，号猒于日，和其志，平其心。勿极寒，勿极热，安静神气，以法生成。勿食黄花菜及陈葅，发宿疾，动痼气。勿食大蒜，令人气壅，关隔不通。勿食蓼子及鸡子，滞人气。勿食小蒜，伤人志性。勿食兔肉，令人神魂不安。勿食狐狢肉，伤人神。是月肾藏气微，肝藏正王，宜净膈去痰，宜泄皮肤，令得微汗，以散去冬温伏之气。是月六日、八日，宜沐浴斋戒，天祐其福。十四日忌远行，水陆亦不可往。九日忌食一切鱼鳖，二十日宜修真道。</p>
<p>季春，䷪夬。（斗建辰，日在娄，律中姑洗，五将西方，月德壬，月合丁，生气寅，天利巳，五富亥，月杀未，月猒申，九空戌，归忌子，往亡申，大败甲戊，斗阳，血忌寅。）【清明、谷雨】</p>
<p>季春是月也，万物发陈，天地俱生，阳炽阴伏。卧起俱早，勿发泄大汗，以养藏气。勿食韭，发痼疾，损神伤气。勿食马肉，令人神魂不安。勿食麞鹿肉等，损气损志。是月肝脏气伏，心当向王，宜益肝补肾，以顺其时。是月五日，忌见一切生血物，宜斋戒静念真籍，不营俗务。十六日忌远行，水陆俱不可往。二十七日宜沐浴。是月火相水死。勿犯西北风，勿久处湿地，必招邪毒。勿大汗当风，勿露体星宿下，以招不祥之事。</p>
<h1 id="2-夏">2. 夏</h1>
<p>孟夏，䷀乾。（斗建巳，日在昴，律中仲吕，五将南方，月德庚，月合乙，生气卯，天利午，五富申，月杀辰，月猒未，九空未，死气酉，归忌丑，往亡亥，大败丁巳，斗阳，血忌申。）【立夏、小满】</p>
<p>孟夏谓之播秀，天地始交，万物并实。夜卧早起，思无怒，勿泄大汗。夏者火也，位在南方，其藏心，其星荧惑，时四月、五月、六月。其六月属土，大王于此月。其地扬州，其书《礼》，其乐竽，其帝赤熛弩，其神祝融，朱雀为九天，玄武为九地，其虫凤，其畜羊，其谷麻，其果杏。其菜薤。其味苦，其臰焦，其色赤，其声呼，其液汗。立夏火王，夏至火相，立秋火休，秋分火废，立冬火囚，冬至火死，立春火没，春分火胎。</p>
<p>仲夏，䷫姤。（斗建午，日在参，律中蕤宾，五将东方，月德丙，月合辛，生气辰，天利未，五富亥，月杀丑，月猒午，九空卯，死气戊，归忌寅，往亡卯，大败丁酉，血忌卯，斗阳。）【芒种、夏至】</p>
<p>仲夏是月也，万物以成，天地化生。勿以极热，勿大汗当风，勿曝露星宿，皆成恶疾。勿食鸡肉，生癕疽漏疮。勿食蛇蟮等肉，食则令人折筭寿，神气不安，慎勿杀生。是月肝脏以病，神气不行，火气渐壮，水力衰弱，宜补肾助肺，调理胃气，以助其时。是月八日忌远行涉，水陆并不可往。宜安心静虑，沐浴斋戒，必得福庆之事。是月切忌西北不时之风，此是邪气，犯之令人四肢不通，致百关无力。</p>
<p>季夏，䷠遁。（斗建未，日在东井，律中林锺，五将北方，月德甲，月合己，生气巳，天利申，五富寅，月杀戌，月猒巳，九空子，死气亥，归忌子，往亡午，大败丁丑，血忌酉。）【小暑、大暑】</p>
<p>季夏是月也，法土重浊，主养四时，万物生荣。增咸减甘，以资肾藏。勿食羊血，损人神魂，少志健忘。勿食生葵，必成水癖。是月肾藏气微，脾脏独王，宜减肥浓之物，宜助肾气，益固筋骨，切慎贼邪之气。六日沐浴斋戒，绝其营俗。二十四日忌远行，水陆俱不可往。是月不宜起土功，威令不行。宜避温气，勿以沐浴后当风，勿专用冷水浸手足。慎东来邪风，犯之令人手瘫缓，体重气短，四肢无力。</p>
<h1 id="3-秋">3. 秋</h1>
<p>孟秋，䷋否。（斗建申，日在张，律中夷则，五将北方，月德壬，月合丁，生气午，天利酉，五富巳，月杀未，月猒辰，九空酉，死气子。归忌丑，往亡酉，大败庚申，血忌辰。）【立秋、处暑】</p>
<p>孟秋谓之审天地之气，以急正气。早起早卧，与鸡俱兴，使志安宁，以缓形收敛神气。秋者金也，位在西方，其星太白，时七月、八月、九月，其卦兊，其地蔡州，其书《春秋》，其乐磬，其帝少昊，其神蓐收，白虎为九天，青龙为九地，其虫虎，其畜鸡，其谷黍，其果桃，其菜葱，其味辛，其臰膻，其色白，其声哭，其液唾。立秋金相，秋分金王，立冬金休，冬至金废，立春金囚，春分金死，立夏金没，夏至金胎。</p>
<p>仲秋，䷓观。（斗建酉，日在翼，律中南吕，五将南方，月德庚，月合乙，生气未，天利戌，五富巳，月杀辰，月猒卯，九空酉，死气丑，归忌寅，往亡子，大败庚子，血忌戌。）【白露、秋分】</p>
<p>仲秋是月也，大利平肃，安宁志性，收敛神气。宜增酸减辛，以养肝气。无令极饱，令人壅。勿食生蜜，多作霍乱。勿食鸡肉，损人神气。勿食生果子，令人多疮。是月肝藏少气，肺藏独王，宜助肝气，补筋养脾胃。是月七日，宜屏绝外虑，沐浴斋戒吉。二十九日忌远行，水陆并不可往。起居以时，勿犯贼邪之风，勿增肥腥物，令人霍乱。其正毒之气，最不可犯。是月祈谢求福，以除宿愆。</p>
<p>季秋，䷖剥。（斗建戌，日在南斗，律中无射，五将东方，月德丙，月合辛，生气申，天利亥，五富亥，月杀丑，月猒丑，九空寅，死气寅，归忌子，往亡辰，大败庚辰，斗阳，血忌巳。）【寒露、霜降】</p>
<p>季秋是月也，草木凋落，众物伏蛰，气清风暴为朗。无犯朗风，节约生冷，以防厉疾。勿食诸姜，食之成痼疾。勿食小蒜，伤神损寿，魂魄不安。勿食蓼子，损人志气。勿以猪肝和饧同食，至冬成嗽病，经年不差。是月肝藏气微，肺金用事，宜减辛增酸，以益肝气。助筋补血，以及其时。勿食鸦雉等肉，损人神气。勿食鸡肉，令人魂不安，魄惊散。十八日忌远行，不达其所。二十日宜斋戒，沐浴净念，必得吉事，天祐人福。</p>
<h1 id="4-冬">4. 冬</h1>
<p>孟冬，䷁坤。（斗建亥，日在房，律中应锺，五将北方，月德甲，月合己，生气酉，天利子，五富巳，月杀戌，月猒辰，九空亥，死气卯，归忌丑，往亡未，大败癸亥，斗阳，血忌亥。）【立冬、小雪】</p>
<p>孟冬谓之闭藏，水冻地坼，早卧晚起，必候天晓，使至温畅，无泄大汗，勿犯冰冻，温养神气，无令邪炁外至。冬者水也，位在北方，其星辰，其时十月、十一月、十二月，其卦坎，其地分冀州，其书《周易》，其乐萧，其帝叶光纪，其神玄冥，玄武为九天，朱雀为九地，其虫龟，其畜●，其谷大豆，其果栗，其菜藿，其味咸，其臰腐，其色黑，其声沉，其液唾。立冬水相，冬至水王，立春水休，春分水废，立夏水囚，夏至水死，立秋水没，秋分水胎。</p>
<p>仲冬，䷗复。（斗建子，日在箕，律中黄锺，五将北方，月德丁，月合壬，生气戌，天利丑，五富巳，月杀申，月猒子，九空申，归忌寅，往亡戌，大败癸卯，血忌午。）【大雪、冬至】</p>
<p>仲冬是月也，寒气方盛，勿伤冰冻，勿以炎火炙腹背，无食焙肉，宜减咸增苦，以助其神气。无发蛰藏，顺天之道。勿食猬肉，伤人神魂。勿食螺蚌蟹鳖等物，损人志气，长尸蛊。勿食经夏黍米中脯腊，食之成水癖疾。是月肾藏正王，心肺衰，宜助肺安神，补理脾胃，无乖其时。是月三日，宜斋戒净念，以全神志。二十日不宜远行。勿暴温暖，切慎东南贼邪之风，犯之令人多汗面肿，腰脊强痛，四肢不通。</p>
<p>季冬，䷒临。（斗建丑，日在南斗，律中大吕，五将南方，月德庚，月合乙，生气亥，天利寅，五富申，月杀辰，月猒巳，九空巳，死气巳，归忌子，往亡丑，大败癸未，血忌子。）【小寒、大寒】</p>
<p>季冬是月也，天地闭塞，阳潜阴施，万物伏藏，去冻就温。勿泄皮肤大汗，以助胃气。勿甚温煖。勿犯大雪。勿食猪㹠肉，伤人神气。勿食霜死之果菜，夭人颜色。勿食生薤，增痰饮疾。勿食熊罴肉，伤人神魂。勿食生椒，伤人血脉。七日忌远行，水陆并不吉。一日宜沐浴。是月肺藏气微，肾藏方王，可减咸增苦，以养其神。宜小宣，不欲全补。是月众阳俱息，水气独行。慎邪风，勿伤筋骨，勿妄针剌，以其血涩，津液不行。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>