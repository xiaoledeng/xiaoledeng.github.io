<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《幼学琼林》程登吉 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《幼学琼林》程登吉</h2>

</div>



<div class="meta">
  <div><span data-pagefind-meta="date">2026-01-09</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <h1 id="卷一">卷一</h1>
<h2 id="天文">天文</h2>
<p>混沌初开，乾坤始奠，气之轻清上浮者为天，气之重浊下凝者为地。</p>
<p>日月五星，谓之七政，天地与人，谓之三才，日为众阳之宗，月乃太阴之象。</p>
<p>虹名螮蝀，乃天地之淫气。月里蟾蜍，是月魄之精光。</p>
<p>风欲起而石燕飞，天将雨而商羊舞。</p>
<p>旋风名为羊角，闪电号曰雷鞭。</p>
<p>青女乃霜之神，素娥即月之号。</p>
<p>雷部至捷之鬼曰律令，雷部推车之女曰阿香。</p>
<p>云师系是丰隆，雪神乃是滕六。</p>
<p>歘火、谢仙，俱掌雷火，飞廉、箕伯，悉是风神。</p>
<p>列缺乃电之神，望舒是月之御。</p>
<p>甘霖、甘澍，仅指时雨。玄穹、彼苍，悉称上天。</p>
<p>雪花飞六出，先兆丰年，日上已三竿，乃云时晏。</p>
<p>蜀犬吠日，比人所见甚稀，吴牛喘月，笑人畏惧过甚。</p>
<p>望切者，若云霓之望，恩深者，如雨露之恩。</p>
<p>参商二星，其出没不相见，牛女两宿，惟七夕一相逢。</p>
<p>后羿妻，奔月宫而为嫦娥，傅说死，其精神托于箕尾。</p>
<p>披星戴月，谓早夜之奔驰，沐雨栉风，谓风尘之劳苦。</p>
<p>事非有意，譬如云出无心，恩可遍施，乃曰阳春有脚。</p>
<p>馈物致敬，曰敢效献曝之忱，托人转移，曰全赖回天之力。</p>
<p>感救死之恩，曰再造，诵再生之德，曰二天。</p>
<p>势易尽者若冰山，事相悬者如天壤。</p>
<p>晨星谓贤人廖落，雷同谓言语相符。</p>
<p>心多过虑，何异杞人忧天，事不量力，不殊夸父追日。</p>
<p>如夏日之可畏，是谓赵盾，如冬日之可爱，是谓赵衰。</p>
<p>齐妇含冤，三年不雨。邹衍下狱，六月飞霜。</p>
<p>父仇不共戴天，子道须当爱日。</p>
<p>盛世黎民，嬉游于光天化日之下，太平天子，上召夫景星庆云之祥。</p>
<p>夏时大禹在位，上天雨金。春秋孝经既成，赤虹化玉。</p>
<p>箕好风，毕好雨，比庶人愿欲不同。风从虎，云从龙，比君臣会合不偶。</p>
<p>雨旸时若，系是休徵，天地交泰，称斯盛世。</p>
<h2 id="地舆">地舆</h2>
<p>黄帝画野，始分都邑。夏禹治水，初奠山川。</p>
<p>宇宙之江山不改，古今之称谓各殊。</p>
<p>北京原属幽燕，金台是其异号。南京原为建业，金陵又是别名。</p>
<p>浙江是武林之区，原为越国。江西是豫章之地，又曰吴皋。</p>
<p>福建省属闽中，湖广地名三楚。</p>
<p>东鲁西鲁，即山东山西之分，东粤西粤，乃广东广西之域。</p>
<p>河南在华夏之中，故曰中州。陕西即长安之地，原为秦境。</p>
<p>四川为西蜀，云南为古滇。</p>
<p>贵州省近蛮方，自古名为黔地。</p>
<p>东岳泰山，西岳华山，南岳衡山，北岳恒山，中岳嵩山，此为天下之五岳。</p>
<p>饶州之鄱阳，岳州之青草，润州之丹阳，鄂州之洞庭，苏州之太湖，此为天下之五湖。</p>
<p>金城汤池，谓城池之巩固，砺山带河，乃封建之誓盟。</p>
<p>帝都曰京师，故乡曰梓里。</p>
<p>蓬莱弱水，惟飞仙可渡。方壶员峤，乃仙子所居。</p>
<p>沧海桑田，谓世事之多变。河清海晏，兆天下之升平。</p>
<p>水神曰冯夷，又曰阳侯，火神曰祝融，又曰回禄。</p>
<p>海神曰海若，海眼曰尾闾。</p>
<p>望人包容曰海涵，谢人恩泽曰河润。</p>
<p>无系累者曰江湖散人，负豪气者曰湖海之士。</p>
<p>问舍求田，原无大志，掀天揭地，方是奇才。</p>
<p>凭空起事，谓之平地风波，独立不移，谓之中流砥柱。</p>
<p>黑子、弹丸，漫言至小之邑。咽喉、右臂，皆言要害之区。</p>
<p>独立难持，曰一木焉能支大厦，英雄自恃，曰丸泥亦可封函关。</p>
<p>事先败而后成，曰失之东隅，收之桑榆。事将成而终止，曰为山九仞，功亏一篑。</p>
<p>以蠡测海，喻人之见小。精卫衔石，比人之徒劳。</p>
<p>跋涉谓行路艰难，康庄谓道路平坦。</p>
<p>硗地曰不毛之地，美田曰膏腴之田。</p>
<p>得物无所用，曰如获石田，为学已大成，曰诞登道岸。</p>
<p>淄渑之滋味可辨，泾渭之清浊当分。</p>
<p>泌水乐饥，隐居不仕。东山高卧，谢职求安。</p>
<p>圣人出则黄河清，太守廉则越石见。</p>
<p>美俗曰仁里，恶俗曰互乡。</p>
<p>里名胜母，曾子不入。邑号朝歌，墨翟回车。</p>
<p>击壤而歌，尧帝黎民之自得。让畔而耕，文王百姓之相推。</p>
<p>费长房有缩地之方，秦始皇有鞭石之法。</p>
<p>尧有九年之水患，汤有七年之旱灾。</p>
<p>商鞅不仁而阡陌开，夏桀无道而伊洛竭。</p>
<p>道不拾遗，由在上有善政。海不扬波，知中国有圣人。</p>
<h2 id="岁时">岁时</h2>
<p>爆竹一声除旧，桃符万户更新。</p>
<p>履端是初一元日，人日是初七灵辰。</p>
<p>元日献君以《椒花颂》，为祝遐龄，元日饮人以屠苏酒，可除疠疫。</p>
<p>新岁曰王春，去年曰客岁。</p>
<p>火树银花合，谓元宵灯火之辉煌，星桥铁锁开，调元夕金吾之不禁。</p>
<p>二月朔为中和节，三月三为上巳辰。</p>
<p>冬至百六是清明，立春五戊为春社。</p>
<p>寒食节是清明前一日，初伏日是夏至第三庚。</p>
<p>四月乃是麦秋，端午却为蒲节。</p>
<p>六月六日，节名天贶。五月五日，序号天中。</p>
<p>端阳竞渡，吊屈原之溺水。重九登高，效桓景之避灾。</p>
<p>五戊鸡豚宴社，处处饮治聋之酒，七夕牛女渡河，家家穿乞巧之针。</p>
<p>中秋月朗，明皇亲游于月殿。九日风高，孟嘉帽落于龙山。</p>
<p>秦人岁终祭神曰腊，故至今以十二月为腊。始皇当年御讳曰政，故至今读正月为征。</p>
<p>东方之神曰太皞，乘震而司春，甲乙属木，木则旺于春，其色青，故春帝曰青帝。</p>
<p>南方之神曰祝融，居离而司夏，丙丁属火，火则旺于夏，其色赤，故夏帝曰赤帝。</p>
<p>西方之神曰蓐收，当兑而司秋，庚辛属金，金则旺于秋，其色白，故秋帝曰白帝。</p>
<p>北方之神曰玄冥，乘坎而司冬，壬癸属水，水则旺于冬，其色黑，故冬帝曰黑帝。</p>
<p>中央戊己属土，其色黄，故中央帝曰黄帝。</p>
<p>夏至一阴生，是以天时渐短，冬至一阳生，是以日晷初长。</p>
<p>冬至到而葭灰飞，立秋至而梧叶落。</p>
<p>上弦谓月圆其半，系初八、九。下弦谓月缺其半，系廿二、三。</p>
<p>月光都尽谓之晦，三十日之名，月光复苏谓之朔，初一日之号。月与日对谓之望，十五日之称。</p>
<p>初一是死魄，初二旁死魄，初三哉生明，十六始生魄。</p>
<p>翌日、诘朝，言皆明日，榖旦、吉旦，悉是良辰。</p>
<p>片晌即谓片时，日曛乃云日暮。</p>
<p>畴昔、曩者，俱前日之谓。黎明、昧爽，皆将曙之时。</p>
<p>月有三浣：初旬十日为上浣，中旬十日为中浣，下旬十日为下浣。学足三馀：夜者日之馀，冬者岁之馀，雨者睛之馀。</p>
<p>以术愚人，曰朝三暮四。为学求益，曰日就月将。</p>
<p>焚膏继晷，日夜辛勤，俾昼作夜，晨昏颠倒。</p>
<p>自愧无成，曰虚延岁月。与人共语，曰少叙寒暄。</p>
<p>可憎者，人情冷暖。可厌者，世态炎凉。</p>
<p>周末无寒年，因东周之懦弱。秦亡无燠岁，由嬴氏之凶残。</p>
<p>泰阶星平曰泰平，时序调和曰玉烛。</p>
<p>岁歉曰饥馑之岁，年丰曰大有之年。</p>
<p>唐德宗之饥年，醉人为瑞。梁惠王之凶岁，野莩堪怜。</p>
<p>丰年玉，荒年谷，言人品之可珍。薪如桂，食如玉，言薪米之腾贵。</p>
<p>春祈秋报，农夫之常规。夜寐夙兴，吾人之勤事。</p>
<p>韶华不再，吾辈须当惜阴。日月其除，志士正宜待旦。</p>
<h2 id="朝廷">朝廷</h2>
<p>三皇为皇，五帝为帝。</p>
<p>以德行仁者王，以力假仁者霸。</p>
<p>天子天下之主，诸侯一国之君。</p>
<p>官天下，乃以位让贤。家天下，是以位传子。</p>
<p>陛下尊称天子，殿下尊重宗藩。</p>
<p>皇帝即位曰龙飞，人臣觐君曰虎拜。</p>
<p>皇帝之言，谓之纶音。皇后之命，乃称懿旨。</p>
<p>椒房是皇后所居，枫宸乃人君所莅。</p>
<p>天子尊崇，故称元首，臣邻辅翼，故曰股肱。</p>
<p>龙之种，麟之角，俱誉宗藩。君之储，国之贰，首称太子。</p>
<p>帝子爰立青宫，帝印乃是玉玺。</p>
<p>宗室之派，演于天潢。帝胄之谱，名为玉牒。</p>
<p>前星耀彩，共祝太子以千秋，嵩岳效灵，三呼天子以万岁。</p>
<p>神器大宝，皆言帝位。妃嫔媵嫱，总是宫娥。</p>
<p>姜后脱簪而待罪，世称哲后。马后练服以鸣俭，共仰贤妃。</p>
<p>唐放勋德配昊天，遂动华封之三祝。汉太子恩覃少海，乃兴乐府之四歌。</p>
<h2 id="文臣">文臣</h2>
<p>帝王有出震向离之象，大臣有补天浴日之功。</p>
<p>三公上应三台，郎官上应列宿。</p>
<p>宰相位居台铉，吏部职掌铨衡。</p>
<p>吏部天官大冢宰，户部地官大司徒。</p>
<p>礼部春官大宗伯，兵部夏官大司马。</p>
<p>刑部秋官大司寇，工部冬官大司空。</p>
<p>都宪中丞，都御史之号，内翰学士，翰林院之称。</p>
<p>天使誉称行人，司成尊称祭酒。</p>
<p>称都堂曰大抚台，称巡按曰大柱史。</p>
<p>方伯、藩侯，左右布政之号。宪台、廉宪，提刑按察之称。</p>
<p>宗师称为大文衡，副使称为大宪副。</p>
<p>郡侯、邦伯，知府名尊，郡丞、贰侯，同知誉美。</p>
<p>郡宰、别驾，乃称通判。司理、豸史，赞美推官。</p>
<p>刺史、州牧，乃知州之两号，豸史、台谏，即知县之以称。</p>
<p>乡宦曰乡绅，农官曰田畯。</p>
<p>钧座、台座，皆称仕宦。帐下、麾下，并美武官。</p>
<p>秩官既分九品，命妇亦有七阶。</p>
<p>一品曰夫人，二品亦夫人，三品曰淑人，四品曰恭人，五品曰宜人，六品曰安人，七品曰孺人。</p>
<p>妇人受封曰金花诰，状元报捷曰紫泥封。</p>
<p>唐玄宗以金瓯覆宰相之名，宋真宗以美珠箝谏臣之口。</p>
<p>金马玉堂，羡翰林之声价。朱幡皂盖，仰郡守之威仪。</p>
<p>台辅曰紫阁名公，知府曰黄堂太守。</p>
<p>府尹之禄二千石，太守之马五花骢。</p>
<p>代天巡狩，赞称巡按，指日高升，预贺官僚。</p>
<p>初到任曰下车，告致仕曰解组。</p>
<p>藩垣屏翰，方伯犹古诸侯之国。墨绶铜章，令尹即古子男之帮。</p>
<p>太监掌阉门之禁令，故曰阉宦，朝臣皆缙笏于绅间，故曰缙绅。</p>
<p>萧曹相汉高，曾为刀笔吏。汲黯相汉武，真是社稷臣。</p>
<p>召伯布文王之政，尝合甘棠之下，后人思其遗爱，不忍伐其树。孔明有王佐之才，尝隐草庐之中，先主慕其令名，乃三顾其庐。</p>
<p>鱼头参政，鲁宗道秉性骨鲠。伴食宰相，卢怀慎居位无能。</p>
<p>王德用，人称黑王相公。赵清献，世号铁面御史。</p>
<p>汉刘宽责民，蒲鞭示辱。项仲山洁己，饮马投钱。</p>
<p>李善感直言不讳，竟称鸣凤朝阳，汉张纲弹劾无私，直斥豺狼当道。</p>
<p>民爱邓侯之政，挽之不留。人言谢令之贪，推之不去。</p>
<p>廉范守蜀郡，民歌五裤，张堪守渔阳，麦穗两歧。</p>
<p>鲁恭为中牟令，桑下有驯雉之异。郭汲为并州守，儿童有竹马之迎。</p>
<p>鲜于子骏，宁非一路福星。司马温公，真是万家生佛。</p>
<p>鸾凤不栖枳棘，羡仇香之为主簿。河阳遍种桃花，乃潘岳之为县官。</p>
<p>刘昆宰江陵，昔日反风灭火。龚遂守渤海，令民卖刀买牛。</p>
<p>此皆德政可歌，是以令名攸著。</p>
<h2 id="武职">武职</h2>
<p>韩柳欧苏，固文人之最著。起翦颇牧，乃武将之多奇。</p>
<p>范仲淹胸中具数万甲兵，楚项羽江东有八千子弟。</p>
<p>孙膑吴起，将略堪夸。穰苴尉缭，兵机莫测。</p>
<p>姜太公有《六韬》，黄石公有《三略》。</p>
<p>韩信将兵，多多益善，毛遂讥众，碌碌无奇。</p>
<p>大将曰干城，武士曰武弁。</p>
<p>都督称为大镇国，总兵称为大总戎。</p>
<p>都阃即是都司，参戎即是参将。</p>
<p>千户有户侯之仰，百户有百宰之称。</p>
<p>以车为户曰辕门，显揭战功曰露布。</p>
<p>下杀上谓之弑，上伐下谓之征。</p>
<p>交锋为对垒，求和曰求成。</p>
<p>战胜而回，谓之凯旋。战败而走，谓之奔北。</p>
<p>为君泄恨曰敌忾，为国救难曰勤王。</p>
<p>胆破心寒，比敌人慑服之状。风声鹤唳，惊士卒败北之魂。</p>
<p>汉冯异当论功，独立大树下，不夸己绩。汉文帝尝劳军，亲幸细柳营，按辔徐行。</p>
<p>苻坚自夸将广，投鞭可以断流，毛遂自荐才奇，处囊便当脱颖。</p>
<p>羞与哙等伍，韩信降作淮阴。无面见江东，项羽羞归故里。</p>
<p>韩信受胯下之辱，张良有进履之谦。</p>
<p>卫青为牧猪之奴，樊哙为屠狗之辈。</p>
<p>求士莫求全，毋以二卵弃干城之将。用人如用木，毋以寸朽弃连抱之材。</p>
<p>总之君子之身，可大可小，丈夫之志，能屈能伸。</p>
<p>自古英雄，难以枚举。欲详将略，须读《武经》。</p>
<h1 id="卷二">卷二</h1>
<h2 id="祖孙父子">祖孙父子</h2>
<p>何谓五伦？君臣、父子、兄弟、夫妇、朋友。</p>
<p>何谓九族？高、曾、祖、考、己身、子、孙、曾、玄。</p>
<p>始祖曰鼻祖，远孙曰耳孙。</p>
<p>父子创造，曰肯构肯堂。父子俱贤，曰是父是子。</p>
<p>祖称王父，父曰严君。</p>
<p>父母俱存，谓之椿萱并茂。子孙发达，谓之兰桂腾芳。</p>
<p>桥木高而仰，似父之道，梓木低而俯，如子之卑。</p>
<p>不痴不聋，不作阿家阿翁。得亲顺亲，方可为人为子。</p>
<p>盖父愆，名为干蛊。育义子，乃曰螟蛉。</p>
<p>生子当如孙仲谋，曹操羡孙权之语。生子须如李亚子，朱温叹存勖之词。</p>
<p>菽水承欢，贫士养亲之乐，义方是训，父亲教子之严。</p>
<p>绍箕裘，子承父业。恢先绪，子振家声。</p>
<p>具庆下，父母俱存。重庆下，祖父俱在。</p>
<p>燕翼贻谋，乃称裕后之祖，克绳祖武，是称象贤之孙。</p>
<p>称人有令子，曰鳞趾呈祥。称宦有贤郎，曰凤毛济美。</p>
<p>弑父自立，隋杨广之天性何存。杀子媚君，齐易牙之人心何在。</p>
<p>分甘以娱目，王羲之弄孙自乐。问安惟点颔，郭子仪厥孙最多。</p>
<p>和丸教子，仲郢母之贤。戏彩娱亲，老莱子之孝。</p>
<p>毛义捧檄，为亲之存。伯俞泣杖，因母之老。</p>
<p>慈母望子，倚门倚闾，游子思亲，陟岵陟屺。</p>
<p>爱无差等，曰兄子如邻子。分有相同，曰吾翁即若翁。</p>
<p>长男为主器，令子可克家。</p>
<p>子光前曰充闾，子过父曰跨灶。</p>
<p>宁馨英畏，皆是羡人之儿。国器掌珠，悉是称人之子。</p>
<p>可爱者子孙之多，若螽斯之蛰蛰。堪羡者后人之盛，如瓜瓞之绵绵。</p>
<h2 id="兄弟">兄弟</h2>
<p>天下无不是底父母，世间最难得者兄弟。</p>
<p>须贻同气之光，无伤手足之雅。</p>
<p>玉昆金友，羡兄弟之俱贤。伯埙仲篪，谓声气之相应。</p>
<p>兄弟既翕，谓之花萼相辉，兄弟联芳，谓之棠棣竞秀。</p>
<p>患难相顾，似鹡鸰之在原。手足分离，如雁行之折翼。</p>
<p>元方季方俱盛德，祖太丘称为难弟难兄。宋郊宋祁俱中元，当时人号为大宋小宋。</p>
<p>荀氏兄弟，得八龙之佳誉，河东伯仲，有三凤之美名。</p>
<p>东征破斧，周公大义灭亲。遇贼争死，赵孝以身代弟。</p>
<p>煮豆燃萁，谓其相害。斗粟尺布，讥其不容。</p>
<p>兄弟阋墙，谓兄弟之斗狠，天生羽翼，谓兄弟之相亲。</p>
<p>姜家大被以同眠，宋君灼艾而分痛。</p>
<p>田氏分财，忽瘁庭前之荆树。夷齐让国，共采首阳之蕨薇。</p>
<p>虽曰安宁之日，不如友生。其实凡今之人，莫如兄弟。</p>
<h2 id="夫妇">夫妇</h2>
<p>孤阴则不生，独阳则不长，故天地配以阴阳。男以女为室，女以男为家，故人生偶以夫妇。</p>
<p>阴阳和而后雨泽降，夫妇和而后家道成。</p>
<p>夫谓妻曰拙荆，又曰内子，妻称夫曰藁砧，又曰良人。</p>
<p>贺人娶妻，曰荣偕伉俪。留物与妻，曰归遗细君。</p>
<p>受室即是娶妻，纳宠谓人娶妾。正妻谓之嫡，众妾谓之庶。</p>
<p>称人妻曰尊夫人，称人妾曰如夫人。</p>
<p>结发系是初婚，续弦乃是再娶。</p>
<p>妇人重婚曰再醮，男子无偶曰鳏居。</p>
<p>如鼓瑟琴，夫妻好合之谓。琴瑟不调，夫妇反目之词。</p>
<p>牝鸡司晨，比妇人之主事，河东狮吼，讥男子之畏妻。</p>
<p>杀妻求将，吴起何其忍心。蒸藜出妻，曾子善全孝道。</p>
<p>张敞为妻画眉，媚态可哂，董氏为夫封发，贞节堪夸。</p>
<p>冀郤缺夫妻，相敬如宾。陈仲子夫妇，灌园食力。</p>
<p>不弃槽糠，宋弘回光武之语，举案齐眉，梁鸿配孟光之贤。</p>
<p>苏蕙织回文，乐昌分破镜，是夫妇之生离。张瞻炊臼梦，庄子鼓盆歌，是夫妇之死别。</p>
<p>鲍宣之妻，提瓮出汲，雅得顺从之道。齐御之妻，窥御激夫，可称内助之贤。</p>
<p>可怪者买臣之妻，因贫求去，不思覆水难收。可丑者相如之妻，夤夜私奔，但识丝桐有意。</p>
<p>要知身修而后家齐，夫义自然妇顺。</p>
<h2 id="叔侄">叔侄</h2>
<p>曰诸父，曰亚父，皆叔父之辈。曰犹子，曰比儿，俱侄儿之称。</p>
<p>阿大中郎，道韫雅称叔父，吾家龙文，杨素比美侄儿。</p>
<p>乌衣诸郎君，江东称王谢之子弟。吾家千里驹，符坚羡苻朗为侄儿。</p>
<p>竹林叔侄之称，兰玉子侄之誉。</p>
<p>存侄弃儿，悲伯道之无后，视叔犹父，羡公绰之居官。</p>
<p>卢迈无儿，以侄而主身之后。张范遇贼，以子而代侄之生。</p>
<h2 id="师生">师生</h2>
<p>马融设绛帐，前授生徒，后列女乐。孔子居杏坛，贤人七十，弟子三千。</p>
<p>称教馆曰设帐，又回振铎，谦教馆曰糊口，又曰舌耕。</p>
<p>师曰西宾，师席曰函丈。学曰家塾，学俸曰束修。</p>
<p>桃李在公门，称人弟子之多，苜蓿长阑干，奉师饮食之薄。</p>
<p>冰生于水而寒于水，比学生过于先生。青出于蓝而胜于蓝，谓弟子优于师傅。</p>
<p>未得及门，曰宫墙外望，称得秘授，曰衣钵真传。</p>
<p>人称杨震为关西夫子，世称贺循为当世儒宗。</p>
<p>负笈千里，苏章从师之殷。立雪程门，游杨敬师之至。</p>
<p>弟子称师之善教，曰如坐春风之中。学业感师之造成，曰仰沾时雨之化。</p>
<h2 id="朋友宾主">朋友宾主</h2>
<p>取善辅仁，皆资朋友。往来交际，迭为主宾。</p>
<p>尔我同心，曰金兰。朋友相资，曰丽泽。</p>
<p>东家曰东主，师傅曰西宾。</p>
<p>父所交游，尊为父执，己所共事，谓之同袍。</p>
<p>心志相孚为莫逆，老幼相交曰忘年。</p>
<p>刎颈交，相如与廉颇。总角好，孙策与周瑜。</p>
<p>胶漆相投，陈重之与雷义，鸡黍之约，元伯之与巨卿。</p>
<p>与善人交，如入芝兰之室，久而不闻其香。与恶人交，如入鲍鱼之肆，久而不闻其臭。</p>
<p>肝胆相照，斯为腹心之友。意气不孚，谓之口头之交。</p>
<p>彼此不合，谓之参商。尔我相仇，如同冰炭。</p>
<p>民之失德，乾糇以愆。他山之石，可以攻玉。</p>
<p>落月屋梁，相思颜色。暮云春树，想望丰仪。</p>
<p>王阳在位，贡禹弹冠以待荐。杜伯非罪，左儒宁死不徇君。</p>
<p>分首判袂，叙别之辞，拥彗扫门，迎迓之敬。</p>
<p>陆凯折梅逢驿使，聊寄江南一枝春。王维折柳赠行人，遂唱《阳关三叠》曲。</p>
<p>频来无忌，乃云入慕之宾。不请自来，谓之不速之客。</p>
<p>醴酒不设，楚王戊待士之意怠。投辖于井，汉陈遵留客之心诚。</p>
<p>蔡邕倒屣以迎宾，周公握发而待士。</p>
<p>陈蕃器重徐稚，下榻相延。孔子道遇程生，倾盖而语。</p>
<p>伯牙绝弦失子期，更无知音之辈。管宁割席拒华歆，调非同志之人。</p>
<p>分金多与，鲍叔独知管仲之贫。绨袍垂爱，须贾深怜范叔之窘。</p>
<p>要知主宾联以情，须尽东南之美。朋友合以义，当展切偲之诚。</p>
<h2 id="婚姻">婚姻</h2>
<p>良缘由夙缔，佳偶自天成。</p>
<p>蹇修与柯人，皆是煤妁之号。冰人与掌判，悉是传言之人。</p>
<p>礼须六礼之周，好合二姓之好。</p>
<p>女嫁曰于归，男婚日完娶。</p>
<p>婚姻论财，夷虏之道。同姓不婚，周礼则然。</p>
<p>女家受聘礼，谓之许缨，新妇谒祖先，谓之庙见。</p>
<p>文定纳采，皆为行聘之名。女嫁男婚，谓了子平之愿。</p>
<p>聘仪日雁币，卜妻曰凤占。</p>
<p>成婚之日曰星期，传命之人曰月老。</p>
<p>下采即是纳币，合卺系是交杯。</p>
<p>执巾栉，奉箕帚，皆女家自谦之词。娴姆训，习《内则》，皆男家称女之说。</p>
<p>绿窗是贫女之室，红楼是富女之居。</p>
<p>桃夭谓婚姻之及时，摽梅谓婚期之已过。</p>
<p>御沟题叶，于祐始得宫娥。绣幕牵丝，元振幸获美女。</p>
<p>汉武与景帝论妇，欲将金屋贮娇，韦固与月老论婚，始知赤绳系足。</p>
<p>朱陈一村而结好，秦晋两国以联姻。</p>
<p>蓝田种玉，雍伯之缘。宝窗选婚，林甫之女。</p>
<p>架鹊桥以渡河，牛女相会。射雀屏而中目，唐高得妻。</p>
<p>至若礼重亲迎，所以正人伦之始。《诗》首好逑，所以崇王化之原。</p>
<h2 id="女子">女子</h2>
<p>男子禀乾之刚，女子配坤之顺。</p>
<p>贤后称女中尧舜，烈女称女中丈夫。</p>
<p>曰闺秀，曰淑媛，皆称贤女。曰阃范，曰懿德，并美佳人。</p>
<p>妇主中馈，烹治饮食之名。女子归宁，回家省亲之谓。</p>
<p>何谓三从，从父从夫从子，何谓四德，妇德妇言妇工妇容。</p>
<p>周家母仪，太王有周姜，王季有太妊，文王有太姒。三代亡国，夏桀以妺喜，商纣以妲己，周幽以褒姒。</p>
<p>兰蕙质，柳絮才，皆女人之美誉。冰雪心，柏舟操，悉孀妇之清声。</p>
<p>女貌娇娆，谓之尤物。妇容妖媚，实可倾城。</p>
<p>潘妃步朵朵莲花，小蛮腰纤纤杨柳。</p>
<p>张丽华发光可鉴，吴绛仙秀色可餐。</p>
<p>丽娟气馥如兰，呵气结成香雾。太真泪红于血，滴时更结红冰。</p>
<p>孟光力大，石臼可擎，飞燕身轻，掌上可舞。</p>
<p>至若缇萦上书而救父，卢氏冒刃而卫姑，此女之孝者。</p>
<p>侃母截发以延宾，村媪杀鸡而谢客，此女之贤者。</p>
<p>韩玖英恐贼秽而自投于秽，陈仲妻恐陨德而宁陨于崖，此女之烈者。</p>
<p>王凝妻被牵，断臂投地，曹令女誓志，引刀割鼻，此女之节者。</p>
<p>曹大家续完《汉》帙，徐惠妃援笔成文，此女之才者。</p>
<p>戴女之练裳竹笥，孟光之荆钗裙布，此女之贫者。</p>
<p>柳氏秃妃之发，郭氏绝夫之嗣，此女之妒者。</p>
<p>贾女偷韩寿之香，齐女致袄庙之毁，此女之淫者。</p>
<p>东施效颦而可厌，无盐刻画以难堪，此女之丑者。</p>
<p>自古贞淫各异，人生妍丑不齐。</p>
<p>是故生菩萨、九子母、鸠盘荼，谓妇态之更变可畏。钱树子、一点红、无廉耻，谓青楼之妓女殊名。</p>
<p>此固不列于人群，亦可附之以博笑。</p>
<h2 id="外戚">外戚</h2>
<p>帝女乃公侯主婚，故有公主之称。帝婿非正驾之车，乃是附马之职。</p>
<p>郡主县君，皆宗女之谓。仪宾国宾，皆宗婿之称。</p>
<p>旧好曰通家，好亲日懿戚。</p>
<p>冰清玉润，丈人女婿同荣。泰水泰山，岳母岳父两号。</p>
<p>新婿曰娇客，贵婿日乘龙。</p>
<p>赘婚曰馆甥，贤婿曰快婿。</p>
<p>凡属东床，俱称半子。</p>
<p>女子号门楣，唐贵妃有光于父母。外甥称宅相，晋魏舒期报于母家。</p>
<p>共叙旧姻，曰原有瓜葛之亲。自谦劣戚，曰忝在葭莩之末。</p>
<p>大乔小乔，皆姨夫之号。连襟连袂，亦姨夫之称。</p>
<p>蒹葭依玉树，自谦借戚属之光。茑萝施乔松，自幸得依附之所。</p>
<h2 id="老幼寿诞">老幼寿诞</h2>
<p>不凡之子，必异其生。大德之人，必得其寿。</p>
<p>称人生日，曰初度之辰。贺人逢旬，曰生申令旦。</p>
<p>三朝洗儿，曰汤饼之会。周岁试婴，曰晬盘之期。</p>
<p>男生辰曰悬弧令旦，女生辰曰设帨佳辰。</p>
<p>贺人生子，曰嵩岳降神。自谦生女，曰缓急非益。</p>
<p>生子曰弄璋，生女曰弄瓦。</p>
<p>梦熊梦罴，男子之兆。梦虺梦蛇，女子之祥。</p>
<p>梦兰叶吉兆，郑燕姞生穆公之奇。英物试啼声，晋温峤闻声知桓公之异。</p>
<p>姜嫄生稷，履大人之迹而有娠。简狄生契，吞玄鸟之卵而叶孕。</p>
<p>鳞吐玉书，天生孔子之瑞。王燕投怀，梦孕张说之奇。</p>
<p>弗陵太子，怀胎十四月而始生。老子道君，在孕八十一年而始诞。</p>
<p>晚年得子，调之老蚌生珠。暮岁登科，正是龙头属老。</p>
<p>贺男寿曰南极星辉，贺女寿曰中天婺焕。</p>
<p>松柏节操，美其寿元之耐久。桑榆晚景，自谦老景之无多。</p>
<p>矍铄称人康健，聩眊自谦衰颓。</p>
<p>黄发儿齿，有寿之征。龙钟潦倒，年高之状。</p>
<p>日月逾迈，徒自伤悲。春秋几何，问人寿算。</p>
<p>称少年曰春秋鼎盛，羡高年曰齿德俱尊。</p>
<p>行年五十，当知四十九年之非。在世百年，那有三万六千日之乐。</p>
<p>百岁曰上寿，八十曰中寿，六十曰下寿。八十日耋，九十曰耄，百岁曰期颐。</p>
<p>童子十岁就外傅，十三舞勺，成童舞象。老者六十杖于乡，七十杖于国，八十杖于朝。</p>
<p>后生固为可畏，而高年尤是当尊。</p>
<h2 id="身体">身体</h2>
<p>百体皆血肉之躯，五官有贵贱之别。</p>
<p>尧眉分八彩，舜目有重瞳。</p>
<p>耳有三漏，大禹之奇形。臂有四肘，成汤之异体。</p>
<p>文王龙颜而虎眉，汉高斗胸而隆准。</p>
<p>孔圣之顶若芋，文王之胸四乳。</p>
<p>周公反握，作兴周之相。重耳骈胁，为霸晋之君。</p>
<p>此皆古圣之英姿，不凡之贵品。</p>
<p>至若发肤不可毁伤，曾子常以守身为大。待人须当量大，师德贵于唾面自干。</p>
<p>谗口中伤，金可铄而骨可销。虐政诛求，敲其肤而吸其髓。</p>
<p>受人牵制曰掣肘，不知羞愧曰厚颜。</p>
<p>好生议论，曰摇唇鼓舌。共话衷肠，曰促膝谈心。</p>
<p>怒发冲冠，蔺相如之英气勃勃。炙手可热，唐崔铉之贵势炎炎。</p>
<p>貌虽瘦而天下肥，唐玄宗之自谓。口有蜜而腹有剑，李林甫之为人。</p>
<p>赵子龙一身都是胆，周灵王初生便有须。</p>
<p>来俊臣注醋于囚鼻，法外行凶。严子陵加足于帝腹，忘其尊贵。</p>
<p>久不屈兹膝，郭子仪尊居宰相。不为米折腰，陶渊明不拜吏胥。</p>
<p>断送老头皮，杨璞得妻送之诗。新剥鸡头肉，明皇爱贵妃之乳。</p>
<p>纤指如春笋，媚眼若秋波。</p>
<p>肩曰玉楼，眼名银海。泪曰玉箸，顶曰珠庭。</p>
<p>歇担曰息肩，不服曰强项。</p>
<p>丁谓与人拂须，何其谄也。彭乐截肠决战，不亦勇乎。</p>
<p>剜肉医疮，权济目前之急。伤胸扪足，计安众士之心。</p>
<p>汉张良蹑足附耳，东方朔洗髓伐毛。</p>
<p>尹维伦，契丹称为黑面大王。傅尧俞，宋后称为金玉君子。</p>
<p>土木形骸，不自妆饰。铁石心肠，秉性坚刚。</p>
<p>叙会晤曰得挹芝眉，叙契阔曰久违颜范。</p>
<p>请女客曰奉迓金莲，邀亲友曰敢攀玉趾。</p>
<p>侏儒谓人身矮，魁梧称人貌奇。</p>
<p>龙章凤姿，廊庙之彦。獐头鼠目，草野之夫。</p>
<p>恐惧过甚，曰畏首畏尾。感佩不忘，曰刻骨铭心。</p>
<p>貌丑曰不扬，貌美曰冠玉。</p>
<p>足跛曰蹒跚，耳聋曰重听。</p>
<p>欺欺艾艾，口讷之称。喋喋便便，言多之状。</p>
<p>可嘉者小心翼翼，可鄙者大言不惭。</p>
<p>腰细曰柳腰，身小曰鸡肋。</p>
<p>笑人齿缺，曰狗窦大开。讥人不决，曰鼠首僨事。</p>
<p>口中雌黄，言事而多改移。皮里春秋，胸中自有褒贬。</p>
<p>唇亡齿寒，谓彼此之失依。足上首下，谓尊卑之颠倒。</p>
<p>所为得意，曰吐气扬眉。待人诚心，曰推心置腹。</p>
<p>心荒曰灵台乱，醉倒曰玉山颓。</p>
<p>睡曰黑甜，卧曰偃息。</p>
<p>口尚乳臭，调世人年少无知。三折其肱，谓医士老成谙练。</p>
<p>西子捧心，愈见增妍。丑妇效颦，弄巧反拙。</p>
<p>慧眼始知道骨，肉眼不识贤人。</p>
<p>婢膝奴颜，谄容可厌。胁肩谄笑，媚态难堪。</p>
<p>忠臣披肝，为君之药。妇人长舌，为厉之阶。</p>
<p>事遂心曰如愿，事可愧曰汗颜。</p>
<p>人多言曰饶舌，物堪食曰可口。</p>
<p>泽及枯骨，西伯之深仁。灼艾分痛，宋祖之友爱。</p>
<p>唐太宗为臣疗病，亲剪其须。颜杲卿骂贼不辍，贼断其舌。</p>
<p>不较横逆，曰置之度外。洞悉虏情，曰已入掌中。</p>
<p>马良有白眉，独出乎众。阮籍作青眼，厚待乎人。</p>
<p>咬牙封雍齿，计安众将之心。含泪斩丁公，法正叛臣之罪。</p>
<p>掷果盈车，潘安仁美姿可爱。投石满载，张孟阳丑态堪憎。</p>
<p>事之可怪，妇人生须。事所骇闻，男人诞子。</p>
<p>求物济用，谓燃眉之急。悔事无成，曰噬脐何及。</p>
<p>情不相关，如秦越人之视肥瘠。事当探本，如善医者只论精神。</p>
<p>无功食禄，谓之尸位素餐。谫劣无能，谓之行尸走肉。</p>
<p>老当益壮，宁知白首之心。穷且益坚，不坠青云之志。</p>
<p>一息尚存，此志不容少懈。十手所指，此心安可自欺。</p>
<h2 id="衣服">衣服</h2>
<p>冠称元服，衣曰身章。</p>
<p>曰弁曰冔曰冕，皆冠之号。日履日舄曰屣，悉鞋之名。</p>
<p>上公命服有九锡，士人初冠有三加。</p>
<p>簪缨缙绅，仕宦之称。章甫缝掖，儒者之服。</p>
<p>布衣即白丁之谓，青衿乃生员之称。</p>
<p>葛屦履霜，诮俭啬之过甚。绿衣黄里，讥贵贱之失伦。</p>
<p>上服曰衣，下服曰裳。衣前曰襟，衣后曰裾。</p>
<p>敝衣曰褴褛，美服曰华裾。</p>
<p>襁褓乃小儿之衣，弁髦亦小儿之饰。</p>
<p>左衽是夷狄之服，短后是武夫之衣。</p>
<p>尊卑失序，如冠履倒置。富贵不归，如锦衣夜行。</p>
<p>狐裘三十年，俭称晏子。锦幛四十里，富羡石崇。</p>
<p>孟尝君珠履三千客，牛僧孺金钗十二行。</p>
<p>千金之裘，非一狐之腋。绮罗之辈，非养蚕之人。</p>
<p>贵者重裀叠褥，贫者裋褐不完。</p>
<p>卜子夏甚贫，鹑衣百结。公孙弘甚俭，布被十年。</p>
<p>南州冠冕，德操称庞统之迈众。三河领袖，崔浩羡裴骏之超群。</p>
<p>虞舜制衣裳，所以命有德。昭侯藏敝裤，所以待有功。</p>
<p>唐文宗袖经三浣，晋文公衣不重裘。</p>
<p>衣履不敝，不肯更为，世称尧帝。衣不经新，何由得故，妇劝桓冲。</p>
<p>王氏之眉贴花钿，被韦固之剑所刺。贵妃之乳服诃子，为禄山之爪所伤。</p>
<p>姜氏翕和，兄弟每宵同大被。王章未遇，夫妻寒夜卧牛衣。</p>
<p>绶带轻裘，羊叔子乃斯文主将。葛巾野服，陶渊明真陆地神仙。</p>
<p>服之不衷，身之灾也。緼袍不耻，志独超欤。</p>
<h1 id="卷三">卷三</h1>
<h2 id="人事">人事</h2>
<p>《大学》首重夫明新，小于莫先于应对。</p>
<p>其容固宜有度，出言尤贵有章。</p>
<p>智欲圆而行欲方，胆欲大而心欲小。</p>
<p>阁下足下，并称人之辞。不佞鲰生，皆自谦之语。</p>
<p>恕罪曰原宥，惶恐曰主臣。</p>
<p>大春元、大殿选、大会状，举人之称不一。大秋元、大经元、大三元，士人之誉多殊。</p>
<p>大掾史，推美吏员。大柱石，尊称乡宦。</p>
<p>贺入学曰云程发轫，贺新冠曰元服初荣。</p>
<p>贺人荣归，谓之锦旋。作商得财，谓之稇载。</p>
<p>谦送礼曰献芹，不受馈曰反璧。</p>
<p>谢人厚礼曰厚贶，自谦利薄曰菲仪。</p>
<p>送行之礼，谓之赆仪。拜见之赀，名曰贽敬。</p>
<p>贺寿仪曰祝敬，吊死礼曰奠仪。</p>
<p>请人远归曰洗尘，携酒进行曰祖饯。</p>
<p>犒仆夫，谓之旌使。演戏文，谓之俳优。</p>
<p>谢人寄书，曰辱承华翰。谢人致问，曰多蒙寄声。</p>
<p>望人寄信，曰早赐玉音。谢人许物，曰已获金诺。</p>
<p>具名帖，曰投刺。发书函，曰开缄。</p>
<p>思暮久曰极切瞻韩，想望殷曰久怀慕蔺。</p>
<p>相识未真，曰半面之识。不期而会，曰邂逅之缘。</p>
<p>登龙门得参名士，瞻山斗仰望高贤。</p>
<p>一日三秋，言思暮之甚切。渴尘万斛，言想望之久殷。</p>
<p>暌违教命，乃云鄙吝复萌。来往无凭，则曰萍踪靡定。</p>
<p>虞舜幕唐尧，见尧于羹，见尧于墙。门人学孔圣，孔步亦步，孔趋亦趋。</p>
<p>曾经会晤，曰向获承颜接辞。谢人指教，曰深蒙耳提面命。</p>
<p>求人涵容，曰望包荒。求人吹嘘，曰望汲引。</p>
<p>求人荐引，曰幸为先容。求人改文，曰望赐郢斫。</p>
<p>借重鼎言，是托人言事。望移玉趾，是浼人亲行。</p>
<p>多蒙推毂，谢人引荐之辞。望作领袖，托人倡首之说。</p>
<p>言辞不爽，谓之金石语。乡党公论，谓之月旦评。</p>
<p>逢人说项斯，表扬善行。名下无虚士，果是贤人。</p>
<p>党恶为非曰朋奸，尽财赌博曰孤注。</p>
<p>徒了事，曰但求塞责。戒明察，曰不可苛求。</p>
<p>方命是逆人之言，执拗是执己之性。</p>
<p>曰觊觎，曰睥睨，总是私心之窥望。曰倥偬，曰旁午，皆言人事之纷纭。</p>
<p>小过必察，谓之吹毛求疵。乘患相攻，谓之落井下石。</p>
<p>欲心难厌如溪壑，财物易尽若漏卮。</p>
<p>望开茅塞，是求人之教导。多豪药石，是谢人之箴规。</p>
<p>劳规芳躅，皆善行之可慕。格言至言，悉嘉言之可听。</p>
<p>无言曰缄默，息怒曰霁威。</p>
<p>包拯寡色笑，人比其笑为黄河清。商鞅最凶残，常见论囚而渭水赤。</p>
<p>仇深曰切齿，人笑曰解颐。</p>
<p>人微笑曰莞尔，掩口笑曰胡卢。</p>
<p>大笑回绝倒，众笑曰哄堂。</p>
<p>留位待贤，谓之虚左。官僚共署，谓之同寅。</p>
<p>人失信曰爽约，又曰食言。人忘誓曰寒盟，又曰反汗。</p>
<p>铭心镂骨，感德难忘。结草衔环，知恩必报。</p>
<p>自惹其灾，谓之解衣抱火。幸离其害，真如脱网就渊。</p>
<p>两不相入，谓之枘凿。两不相投，谓之冰炭。</p>
<p>彼此不合曰龃龉，欲进不前曰趦趄。</p>
<p>落落不合之词，区区自谦之语。</p>
<p>竣者，作事已毕之谓。醵者，敛财饮食之名。</p>
<p>赞襄其事，谓之玉成。分裂难完，谓之瓦解。</p>
<p>事有低昂曰轩轾，力相上下曰颉颃。</p>
<p>凭空起事曰作俑，仍踵前弊曰效尤。</p>
<p>手口共作曰拮据，不暇修容曰鞅掌。</p>
<p>手足并行曰匍匐，俯首而思曰低徊。</p>
<p>明珠投暗，大屈才能。入室操戈，自相鱼肉。</p>
<p>求教于愚人，是问道于盲。枉道以干主，是衒玉求售。</p>
<p>智谋之士，所见略同。仁人之言，其利甚溥。</p>
<p>班门弄斧，不知分量。岑楼齐末，不识高卑。</p>
<p>势延莫遏，谓之滋蔓难图。包藏祸心，谓之人心叵测。</p>
<p>作舍道旁，议论多而难成。一国三公，权柄分而不一。</p>
<p>事有奇缘，曰三生有幸。事皆拂意，曰一事无成。</p>
<p>酒色是耽，如以双斧代孤树。力量不胜，如以寸胶澄黄河。</p>
<p>兼听则明，偏听则暗，此魏征之对太宗。众怒难犯，专欲难成，此于产之讽子孔。</p>
<p>欲逞所长，谓之心烦技痒。绝无情欲，谓之槁木死灰。</p>
<p>座上有江南，语言须谨。往来无白丁，交接皆贤。</p>
<p>将近好处，曰渐入佳境。无端倨傲，曰旁若无人。</p>
<p>借事宽役曰告假，将钱嘱托曰夤缘。</p>
<p>事有大利，曰奇货可居。事宜鉴前，曰覆车当戒。</p>
<p>外彼为此曰左袒。处事而可曰摸棱。</p>
<p>敌甚易摧，曰发蒙振落。志在必胜，曰破釜沉舟。</p>
<p>曲突徙薪无恩泽，不念豫防之力大。焦头烂额为上客，徒知救急之功宏。</p>
<p>贼人曰梁上君子，强梗曰化外顽民。</p>
<p>木屑竹头，皆为有用之物。牛溲马渤，可备药石之资。</p>
<p>五经扫地，祝钦明自亵斯文。一木撑天，晋王敦未可擅动。</p>
<p>题凤题午，讥友讥亲之隐词。破麦破梨，见夫见子之奇梦。</p>
<p>毛遂片言九鼎，人重其言。季市一诺千金，人服其信。</p>
<p>岳飞背涅精忠报国，杨震惟以清白传家。</p>
<p>下强上弱，曰尾大不掉。上权下夺，曰太阿倒持。</p>
<p>当今之世，不但君择臣，臣亦择君。受命之主，不独创业难，守成亦不易。</p>
<p>生平所为皆可对人言，司马光之自信。运用之妙惟存乎一心，岳武穆之论兵。</p>
<p>不修边幅，谓人不饰仪容。不立崖岸，谓人天性和乐。</p>
<p>蕞尔幺么，言其甚小。卤莽灭裂，言其不精。</p>
<p>误处皆缘不学，强作乃成自然。</p>
<p>求事速成曰躐等，过于礼貌曰足恭。</p>
<p>假忠厚者谓之乡愿，出人群者谓之巨擘。</p>
<p>孟浪由于轻浮，精详出于暇豫。</p>
<p>为善则流芳百世，为恶则遗臭万年。</p>
<p>过多曰稔恶，罪满曰贯盈。</p>
<p>尝见冶容诲淫，须知慢藏诲盗。</p>
<p>管中窥豹，所见不多。坐井观天，知识不广。</p>
<p>无势可乘，英雄无用武之地。有道则见，君子有展采之恩。</p>
<p>求名利达，曰捷足先得。慰士迟滞，曰大器晚成。</p>
<p>不知通变，曰徒读父书。自作聪明，曰徒执己见。</p>
<p>浅见曰肤见，俗言曰俚言。</p>
<p>识时务者为俊杰，昧先几者非明哲。</p>
<p>村夫不识一丁，愚者岂无一得。</p>
<p>拔去一丁，谓除一害。又生一秦，是增一仇。</p>
<p>戒轻言，曰恐属垣有耳。戒轻敌，曰勿谓秦无人。</p>
<p>同恶相帮，谓之助桀为虐。贪心无厌，谓之得陇望蜀。</p>
<p>当知器满则倾，须知物极必反。</p>
<p>喜嬉戏名为好弄，好笑谑谓之诙谐。</p>
<p>谗口交加，市中可信有虎。众奸鼓衅，聚蚊可以成雷。</p>
<p>萋非成锦，谓谮人之酿祸。含沙射影，言鬼蜮之害人。</p>
<p>针砭所以治病。鸩毒必至杀人。</p>
<p>李义府阴柔害物，人谓之笑里藏刀。李林甫奸诡谄人，世谓之口蜜腹剑。</p>
<p>代人作事，曰代庖。与人设谋，曰借箸。</p>
<p>见事极真，曰明若观火。对敌易胜，曰势若摧枯。</p>
<p>汉武内多欲而外施仁义，廉颇先国难而后私仇。</p>
<p>卧榻之侧，岂容他人鼾睡，宋太祖之语。一统之世，真是胡越一家，唐太宗之时。</p>
<p>至若景泰以吕易嬴，是嬴亡于庄襄之手：弱晋以牛易马，是马灭于怀愍之时。</p>
<p>中宗亲为点筹于韦后，秽播千秋。明皇赐洗儿钱于贵妃，臭遗万代。</p>
<p>非类相从，不如鹑鹊。父子同牝，谓之聚麀。</p>
<p>以下淫上谓之烝，野合奸伦谓之乱。</p>
<p>从来淑慝殊途，惟在后人法戒。欺世情浊异品，全赖吾辈激扬。</p>
<h2 id="饮食">饮食</h2>
<p>甘脆肥脓，命曰腐肠之药。羹藜含糗，难语太牢之滋。</p>
<p>御食曰珍馐，白米曰玉粒。</p>
<p>好酒曰青州从事，次酒曰平原督邮。</p>
<p>鲁酒茅柴，皆为薄酒。龙团雀舌，尽是香茗。</p>
<p>待人礼衰，曰醴酒不设。款客甚薄，曰脱粟相留。</p>
<p>竹叶青，状元红，俱为美酒。葡萄绿，珍珠红，悉是香醪。</p>
<p>五斗解酲，刘伶独溺于酒。两腋生风，卢仝偏嗜乎茶。</p>
<p>茶曰酪奴，又曰瑞草。米曰白粲，又曰长腰。</p>
<p>太羹玄酒，亦可荐馨。尘饭涂羹，焉能充饿。</p>
<p>酒系杜康所造，腐乃淮南所为。</p>
<p>僧谓鱼曰水梭花，僧谓鸡曰穿篱菜。</p>
<p>临渊羡鱼，不如退而结网。扬汤止沸，不如去火抽薪。</p>
<p>羔酒自劳，田家之乐。含哺鼓腹，盛世之风。</p>
<p>人贪食曰徒餔啜，食不敬曰嗟来食。</p>
<p>多食不厌，谓之饕餮之徒。见食垂涎，谓有欲炙之色。</p>
<p>未获同食，曰向隅。谢人赐食，曰饱德。</p>
<p>安步可以当车，晚食可以当肉。</p>
<p>饮食贫难曰半菽不饱，厚恩图报曰每饭不忘。</p>
<p>谢扰人曰兵厨之扰，谦待薄曰草具之陈。</p>
<p>白饭青刍，待仆马之厚。炊金爨玉，谢款客之隆。</p>
<p>家贫待客，但知抹月披风。冬月邀宾，乃曰敲冰煮茗。</p>
<p>君侧元臣，若作酒醴之麴蘖。朝中冢宰，若作和羹之盐梅。</p>
<p>宰肉甚均，陈平见重于父老。戛釜示尽，邱嫂心厌乎汉高。</p>
<p>毕卓为吏部而盗酒，逸兴太豪。越王爱士卒而投醪，战气百倍。</p>
<p>惩羹吹齑，谓人惩前警后。酒囊饭袋，谓人少学多餐。</p>
<p>隐逸之士，漱石枕流。沉湎之夫，藉糟枕麴。</p>
<p>昏庸桀纣，胡为酒池肉林。苦学仲淹，惟有断齑画粥。</p>
<h2 id="宫室">宫室</h2>
<p>洪荒之世，野处穴居。有巢以后，上栋下宇。</p>
<p>竹苞松茂，谓制度之得宜。鸟革翚飞，调创造之尽善。</p>
<p>朝廷曰紫宸，禁门曰青琐。</p>
<p>宰相职掌丝纶，内居黄阁。百官具陈章疏，敷奏丹墀。</p>
<p>木天署，学土所居。紫薇省，中书所莅。</p>
<p>金马玉堂，翰林院宇。柏台乌府，御史衙门。</p>
<p>布政司称为藩府，按察司系是臬司。</p>
<p>潘岳种挑于满县，人称花县。于贱鸣琴以治邑，故曰琴堂。</p>
<p>谭府是仕宦之家，衡门乃隐逸之宅。</p>
<p>贺人有喜，曰门阑蔼瑞。谢人过访，曰蓬荜生辉。</p>
<p>美奂美轮，《礼》称屋宇之高华。肯构肯堂，《书》言父子之同志。</p>
<p>土木方兴曰经始，创造已毕曰落成。</p>
<p>楼高可以摘星，屋小仅堪容膝。寇莱公庭除之外，只可栽花。李文靖厅事之前，仅容旋马。</p>
<p>恭贺屋成曰燕贺，自谦屋小曰蜗庐。民家名曰闾阎，贵族称为阀阅。</p>
<p>朱门乃富豪之第，白屋是布衣之家。</p>
<p>客舍曰逆旅，馆驿曰邮亭。</p>
<p>书室曰芸窗，朝廷曰魏阙。</p>
<p>成均辟雍，皆国学之号。黉宫胶序，乃乡学之称。</p>
<p>笑人善忘，曰徙宅忘妻。讥人不谨，曰开门揖盗。</p>
<p>何楼所市，皆滥恶之物。垄断独登，讥专利之人。</p>
<p>荜门圭窦，系贫土之居。瓮牖绳枢，皆窭人之室。</p>
<p>宋寇准真是北门锁钥，檀道济不愧万里长城。</p>
<h2 id="器用">器用</h2>
<p>一人之所需，百工斯为备。</p>
<p>但用则各适其用，而名则每异其名。</p>
<p>管城子、中书君，悉为笔号。石虚中、即墨侯，皆为砚称。</p>
<p>墨为松使者，纸号楮先生。</p>
<p>纸曰剡藤，又曰玉版。墨曰陈玄，又曰龙脐。</p>
<p>共笔砚，同富之谓。付衣钵，传道之称。</p>
<p>笃志业儒，曰磨穿铁砚。弃文就武，曰安用毛锥。</p>
<p>剑有干将镆邪之名，扇有仁风便面之号。</p>
<p>何谓箑，亦扇之名。何谓籁，有声之谓。</p>
<p>小舟名蚱蜢，巨舰曰艨艟。</p>
<p>金根是皇后之车，菱花乃妇人之镜。</p>
<p>银凿落原是酒器，玉参差乃是箫名。</p>
<p>刻舟求剑，固而不通。胶柱鼓瑟，拘而不化。</p>
<p>斗筲言其器小，梁栋谓是大材。</p>
<p>铅刀无一割之利，强弓有六石之名。</p>
<p>杖以鸠名，因鸠喉之不噎。钥同鱼样，取鱼目之常醒。</p>
<p>兜鍪系是头盔，叵罗乃为酒器。</p>
<p>短剑名匕首，毡毯曰氍毹。</p>
<p>琴名绿绮焦桐，弓号乌号繁弱。</p>
<p>香炉曰宝鸭，烛台曰烛奴。</p>
<p>龙涎鸡舌，悉是香茗。鹢首鸭头，别为船号。</p>
<p>寿光客，是妆台无尘之镜。长明公，是梵堂不灭之灯。</p>
<p>桔槔是田家之水车，袯襫是农夫之雨具。</p>
<p>乌金，炭之美誉。忘归，矢之别名。</p>
<p>夜可击，朝可炊，军中刁斗。《云汉》热，《北风》寒，刘褒画图。</p>
<p>勉人发愤，曰猛着祖鞭。求人宥罪，曰幸开汤网。</p>
<p>拔帜立帜，韩信之计甚奇。楚弓楚得，楚王所见未大。</p>
<p>董安于性援，常佩弦以自急。西门豹性急，常佩韦以自宽。</p>
<p>汉孟敏尝堕甑不顾，知其无益。宋太祖谓犯法有剑，正欲立成。</p>
<p>王衍清谈，常持麈尾。横渠讲《易》，每拥皋比。</p>
<p>尾生抱桥而死，固执不通。楚妃守符而亡，贞信可录。</p>
<p>温桥昔燃犀，照见水族之鬼怪。秦政有方镜，照见世人之邪心。</p>
<p>车载斗量之人，不可胜数。南金东箭之品，实是堪奇。</p>
<p>传檄可定，极言敌之易破。迎刃而解，甚言事之易为。</p>
<p>以铜为鉴，可整衣冠。以古为鉴，可知兴替。</p>
<h2 id="珍宝">珍宝</h2>
<p>山川之精英，每泄为至宝。乾坤之瑞气，恒结为奇珍。</p>
<p>故玉足以庇嘉谷，明珠可以御火灾。</p>
<p>鱼目岂可混珠，碔砆焉能乱玉。</p>
<p>黄金生于丽水，白银出自朱提。</p>
<p>曰孔方、曰家兄，俱为钱号。日青蚨，曰鹅眼，亦是钱名。</p>
<p>可贵者明月夜光之珠，可珍者璠玙琬琰之玉。</p>
<p>宋人以燕石为玉，什袭缇巾之中。楚王以璞玉为石，两刖卞和之足。</p>
<p>惠王之珠，光能照乘。和氏之壁，价重连城。</p>
<p>鲛人泣泪成珠，宋人削玉为楮。</p>
<p>贤乃国家之宝，儒为席上之珍。</p>
<p>王者聘贤，束帛加壁。真儒抱道，怀瑾握瑜。</p>
<p>雍伯多缘，种玉于蓝田而得美妇。太公奇遇，钓璜于渭水而遇文王。</p>
<p>剖腹藏珠，爱财而不爱命。缠头作锦，助舞而更助娇。</p>
<p>孟尝廉洁，克俾合浦还珠。相如忠勇，能使秦廷归璧。</p>
<p>玉钗作燕飞，汉宫之异事。金钱成蝶舞，唐库之奇传。</p>
<p>广钱固可以通神，营利乃为鬼所笑。</p>
<p>以小致大，谓之抛砖引玉。不知所贵，谓之买椟还珠。</p>
<p>贤否罹害，如玉石俱焚。贪得无厌，虽辎珠必算。</p>
<p>崔烈以钱买官，人皆恶其铜臭。秦嫂不敢视叔，自言畏其多金。</p>
<p>熊衮父亡，天乃雨钱助葬。仲儒家窘，天乃雨金济贫。</p>
<p>汉杨震畏四知而辞金，唐太宗因惩贪而赐绢。</p>
<p>晋鲁褒作《钱神论》，尝以钱为孔方兄。王夷甫口不言钱，乃谓钱为阿堵物。</p>
<p>然而床头金尽，壮士无颜。囊内钱空，阮郎羞涩。</p>
<p>但匹夫不可怀壁，人生孰不爱财。</p>
<h2 id="贫富">贫富</h2>
<p>命之修短有数，人之富贵在天。</p>
<p>惟君子安贫，达人知命。</p>
<p>贯朽粟陈，称羡财多之谓。紫标黄榜，封记钱库之名。</p>
<p>贪爱钱物，谓之钱愚。好置由宅，谓之地癖。</p>
<p>守钱虏，讥蓄财而不散。落魄夫，谓失业之无依。</p>
<p>贫者地无立锥，富者田连阡陌。</p>
<p>室如悬磬，言其甚窘。家无儋石，谓其极贫。</p>
<p>无米曰在陈，守死曰待毙。富足曰殷实，命蹇曰数奇。</p>
<p>苏涸鲋，乃济人之急。呼庚癸，是乞人之粮。</p>
<p>家徒壁立，司马相如之贫。扊扅为炊，秦百里奚之苦。</p>
<p>鹄形菜色，皆穷民饥饿之形。炊骨爨骸，谓军中乏粮之惨。</p>
<p>饿死留君臣之义，伯夷叔齐。资财敌王公之富，陶朱倚顿。</p>
<p>石崇杀妓以侑酒，恃富行凶。何曾一食费万钱，奢侈过甚。</p>
<p>二月卖新丝，五月粜新谷，真是剜肉医疮。三年耕而有一年之食，九年耕而有三年之食，庶几遇荒有备。</p>
<p>贫士之肠习黎苋，富人之口厌膏梁。</p>
<p>石崇以蜡代薪，王恺以饴沃釜。</p>
<p>范丹土灶生蛙，破甑生尘。曾子捉襟见肘，纳履决踵，贫不胜言。</p>
<p>子路衣敝缊袍，与轻裘立。韦庄数米而饮，称薪而爨，俭有可鄙。</p>
<p>总之饱德之士，不愿膏梁。闻誉之施，奚图文绣。</p>
<h2 id="疾病死丧">疾病死丧</h2>
<p>福寿康宁，固人之所同欲。死亡疾病，亦人所不能无。</p>
<p>惟智者能调，达人自玉。</p>
<p>问人病曰贵体违和，自谓疾曰偶沾微恙。</p>
<p>罹病者，甚为造化小儿所苦。患病者，岂是实沈台骀为灾。</p>
<p>病不可疗，曰膏肓。平安无事，曰无恙。</p>
<p>采薪之忧，谦言抱病。河鱼之患，系是腹疾。</p>
<p>可以勿药，喜其病安。厥疾勿瘳，言其病笃。</p>
<p>疟不病君子，病君子正为疟耳。卜所以决疑，既不疑复何卜哉？</p>
<p>谢安梦鸡而疾不起，因太岁之在酉。楚王吞蛭而疾乃痊，因厚德之及人。</p>
<p>将属纩，将易篑，皆言人之将死。作古人，登鬼箓，皆言人之已亡。</p>
<p>亲死则丁忧，居丧则读《礼》。</p>
<p>在床谓之尸，在棺谓之柩。</p>
<p>报孝书曰讣，慰孝子曰唁。</p>
<p>往吊曰匍匐，庐墓日倚庐。</p>
<p>寝苫枕块，哀父母之在土。节哀顺变，劝孝子之惜身。</p>
<p>男子死曰寿终正寝，女人死曰寿终内寝。</p>
<p>天子死曰崩，诸侯死曰薨，大夫死曰卒，土人死曰不禄，庶人死曰死，童子死曰殇。</p>
<p>自谦父死曰孤子，母死曰哀子，父母俱死曰孤哀子。自言父死曰失怙，母死曰失恃，父母俱死曰失怙恃。</p>
<p>父死何谓考，考者成也，已成事业也。母死何谓妣，妣者媲也，克媲父美也。</p>
<p>百日内曰泣血，百日外曰稽颡。</p>
<p>期年曰小祥，两期曰大祥。</p>
<p>不缉曰斩衰，缉之曰齐衰，论丧之有轻重。九月为大功，五月为小功，言服之有等伦。</p>
<p>三月之服曰缌麻，三年将满曰禫礼。</p>
<p>孙承祖服，嫡孙杖期。长子已死，嫡孙承重。</p>
<p>死者之器曰明器，待以神明之道。孝子之枚曰哀杖，为扶哀痛之躯。</p>
<p>父之节在外，故杖取乎竹。母之节在内，故杖取乎桐。</p>
<p>以财物助丧家，谓之赙。以车马助丧家，谓之赗。以衣殓死者之身，谓之禭。以玉实死者之口，谓之琀。</p>
<p>送丧曰执绋，出柩曰驾輀。</p>
<p>吉地曰牛眠地，筑坟曰马鬣封。</p>
<p>墓前石人，原名翁仲。柩前功布，今日铭旌。</p>
<p>挽歌始于田横，墓志创于傅奕。</p>
<p>生坟曰寿藏，死墓曰佳城。</p>
<p>坟曰夜台，圹曰窀穸。</p>
<p>已葬曰瘗玉，致祭曰束刍。</p>
<p>春祭曰禴，夏祭曰禘，秋祭曰尝，冬祭曰烝。</p>
<p>饮杯棬而抱痛，母之口泽如存。读父书以增伤，父之手泽未泯。</p>
<p>子羔悲亲而泣血，子夏哭子而丧明。</p>
<p>王裒哀父之死，门人因废《蓼莪》诗。王修哭母之亡，邻里遂停桑柘杜。</p>
<p>树欲静而风不息，子欲养而亲不在。</p>
<p>皋鱼增感，与其椎牛而祭墓，不如鸡豚之逮存，曾子兴思。</p>
<p>故为人子者，当思木本水源，须重慎终追远。</p>
<h1 id="卷四">卷四</h1>
<h2 id="文事">文事</h2>
<p>多才之士，才储八斗。博学之德，学富五车。</p>
<p>《三坟》《五典》，乃三皇五帝之书。《八索》《九丘》，是八泽九州之志。</p>
<p>《书经》载上古唐虞三代之事，故曰尚书。《易经》乃姬周文王周公所系，故曰《周易》。</p>
<p>二戴曾删《礼记》，故曰《戴礼》。二毛曾注《诗经》，故曰《毛诗》。</p>
<p>孔子作《春秋》，因获麟而绝笔，故曰《麟经》。</p>
<p>荣于华衮，乃《春秋》一字之褒。严于斧钺，乃《春秋》一字之贬。</p>
<p>缣缃黄卷，总谓经书。雁帛鸾笺，通称简札。</p>
<p>锦心绣口，李太白之文章。铁画银钩，王羲之之字法。</p>
<p>雕虫小技，自谦文学之卑。倚马可待，羡人作文之速。</p>
<p>称人近来进德，曰士别三日，当刮目相看。羡人学业精通，曰面壁九年，始有此神悟。</p>
<p>五凤楼手，称文字之精奇。七步奇才，羡天才之敏捷。</p>
<p>誉才高，曰今之班马。羡诗工，曰压倒元白。</p>
<p>汉晁错多智，景帝号为智囊。高仁裕多诗，时人谓之诗窖。</p>
<p>骚客即是诗人，誉髦乃称美士。</p>
<p>自古诗称李杜，至今字仰钟王。</p>
<p>白雪阳春，是难和难赓之韵。青钱万选，乃屡试屡中之文。</p>
<p>惊神泣鬼，皆言词赋之雄豪。遏云绕梁，原是歌音之嘹喨。</p>
<p>涉猎不精，是多学之弊。咿唔呫毕，皆读书之声。</p>
<p>连篇累牍，总说多文。寸楮尺素，通称简札。</p>
<p>以物求文，谓之润笔之资。因文得钱，乃曰稽古之力。</p>
<p>文章全美，曰文不加点。文章奇异，曰机杼一家。</p>
<p>应试无文，谓之曳白。书成绣梓，谓之杀青。</p>
<p>袜线之才，自谦才短。记问之学，自愧学肤。</p>
<p>裁诗曰推敲，旷学曰作辍。</p>
<p>文章浮薄，何殊月露风云。典籍储藏，皆在兰台石室。</p>
<p>秦始皇无道，焚书坑儒。唐太完好文，开科取士。</p>
<p>花样不同，乃谓文章之异。潦草塞责，不求辞语之精。</p>
<p>邪说曰异端，又曰左道。读书曰肄业，又曰藏修。</p>
<p>作文曰染翰操觚，从师曰执经问难。</p>
<p>求作文，曰乞挥如椽笔。羡高文，曰才是大方家。</p>
<p>竞尚佳章，曰洛阳纸贵。不嫌问难，曰明镜不疲。</p>
<p>称人书架曰邺架，称人嗜学曰书淫。</p>
<p>白居易生七月，便识之无二字。唐李贺才七岁，作高轩过一篇。</p>
<p>开卷有益，宋太宗之要语。不学无术，汉霍光之为人。</p>
<p>汉刘向校书于天禄，太乙燃藜。赵匡胤代位于后周，陶谷出诏。</p>
<p>江淹梦笔生花，文思大进。扬雄梦吐白凤，词赋愈奇。</p>
<p>李守素通姓氏之学，敬宗名为人物志。虞世南晰古今之理，太宗号为行秘书。</p>
<p>茹古含今，皆言学博。咀英嚼华，总曰文新。</p>
<p>文望尊隆，韩退之若泰山北斗。涵养纯粹，程明道如良玉精金。</p>
<p>李白才离，咳唾随风生珠玉。孙绰词丽，诗赋掷地作金声。</p>
<h2 id="科第">科第</h2>
<p>士人入学曰游泮，又曰采芹。士人登科曰释褐，又曰得隽。</p>
<p>宾兴即大比之年，贤书乃试录之号。</p>
<p>鹿鸣宴，款文榜之贤。鹰扬宴，待武科之士。</p>
<p>文章入式，有朱衣以点头。经术既明，取青紫如拾芥。</p>
<p>其家初中，谓之破天荒。士人超拔，谓之出头地。</p>
<p>中状元，曰独占鳌头。中解元，曰名魁虎榜。</p>
<p>琼林赐宴，宋太宗之伊始。临轩问策，宋神宗之开端。</p>
<p>同榜之人，皆是同年。取中之官，谓之座主。</p>
<p>应试见遗，谓之龙门点额。进士及第，谓之雁塔题名。</p>
<p>贺登科，曰荣膺鹗荐。入贡院，曰鏖战棘闱。</p>
<p>金殿唱名曰传胪，乡会放榜曰撤棘。</p>
<p>攀仙桂，步青云，皆言荣发。孙山外，红勒帛，总是无名。</p>
<p>英雄入吾彀，唐太宗喜得佳士。桃李属春官，刘禹锡贺得门生。</p>
<p>薪，采也，槱，积也，美文王作人之诗，故考士谓之薪槱之典。汇，类也，征，进也，是连类同进之象，故进贤谓之汇征之途。</p>
<p>赚了英雄，慰人下第。傍人门户，怜士无依。</p>
<p>虽然有志者事竟成，伫看荣华之日。成丹者火候到，何惜烹炼之功。</p>
<h2 id="制作">制作</h2>
<p>上古结绳记事，苍颉制字代绳。</p>
<p>龙马负图，伏羲因画八卦。洛龟呈瑞，大禹因列九畴。</p>
<p>历日是神农所为，甲子乃大桡所作。</p>
<p>算数作于隶首，律吕造自伶伦。</p>
<p>甲胄舟车，系轩辕之创始。权量衡度，亦轩辕之立规。</p>
<p>伏羲氏造网罟，教佃渔以赡民用。唐太宗造册籍，编里甲以税田粮。</p>
<p>兴贸易，制耒耜，皆由炎帝。造琴瑟，教嫁娶，乃是伏羲。</p>
<p>冠冕衣裳，至黄帝而始备。桑麻蚕绩，自元妃而始兴。</p>
<p>神农尝百草，医药有方。后稷播百谷，粒食攸赖。</p>
<p>燧人氏钻木取火，烹饪初兴。有巢氏构木为巢，宫室始创。</p>
<p>夏禹欲通神祗，因铸镛钟于郊庙。汉明尊崇佛教，始立寺观于中朝。</p>
<p>周公作指南车，罗盘是其遗制。钱乐作浑天仪，历家始有所宗。</p>
<p>育王得疾，因造无量宝塔。秦政防胡，特筑万里长城。</p>
<p>叔孙通制立朝仪，魏曹丕秩序官品。周公独制礼乐，萧何造立律条。</p>
<p>尧帝作围棋，以教丹朱。武王作象棋，以象战斗。</p>
<p>文章取士，兴于赵宋。应制以诗，起于李唐。</p>
<p>梨园子弟，乃唐明皇作始。《资治通鉴》，乃司马光所编。</p>
<p>笔乃蒙恬所造，纸乃蔡伦所为。</p>
<p>凡今人之利用，皆古圣之前民。</p>
<h2 id="技艺">技艺</h2>
<p>医士业岐轩之术，称曰国手。地师习青乌之书，号曰堪舆。</p>
<p>卢医扁鹊，古之名医。郑虔崔白，古之名画。</p>
<p>晋郭璞得《青囊经》，故善卜筮地理。孙思邈得龙宫方，能医虎口龙鳞。</p>
<p>善卜者，是君平、詹尹之流。善相者，即唐举、子卿之亚。</p>
<p>推命之士即星士，绘图之士曰丹青。</p>
<p>大风鉴，相士之称。大工师，木匠之誉。</p>
<p>若王良，若造父，皆善御之人。东方朔，淳于髡，系滑稽之辈。</p>
<p>称善卜卦者，曰今之鬼谷。称善记怪者，曰古之董狐。</p>
<p>称诹日之人曰太史，称书算之人曰掌文。</p>
<p>掷骰者，喝雉呼卢。善射者，穿杨贯虱。</p>
<p>樗蒱之戏，乃云双陆。橘中之乐，是说围棋。</p>
<p>陈平作傀儡，解汉高白登之围。孔明造木牛，辅刘备运粮之计。</p>
<p>公输子削木鸢，飞天至三日而不下。张僧繇画壁龙，点睛则雷电而飞腾。</p>
<p>然奇技似无益于人，而百艺则有济于用。</p>
<h2 id="讼狱">讼狱</h2>
<p>世人惟不平则鸣，圣人以无讼为贵。</p>
<p>上有恤刑之主，桁杨雨润。下无冤枉之民，肺石风清。</p>
<p>虽囹圄便是福堂，而画地亦可为狱。</p>
<p>与人构讼，曰鼠牙雀角之争。罪人诉冤，有抢地吁天之惨。</p>
<p>狴犴猛犬而能守，故狱门画狴犴之形。棘木外刺而里直，故听讼在棘木之下。</p>
<p>乡亭之系有岸，朝廷之系有狱，谁敢作奸犯科。死者不可复生，刑者不可复续，上当原情定罪。</p>
<p>囹圄是周狱，羑里是商牢。</p>
<p>桎梏之设，乃拘罪人之具。缧绁之中，岂无贤者之冤。</p>
<p>两争不放，谓之鹬蚌相持。无辜牵连，谓之池鱼受害。</p>
<p>请公入瓮，周兴自作其孽。下车泣罪，夏禹深痛其民。</p>
<p>好讼曰健讼，挂告曰株连。</p>
<p>为人息讼，谓之释纷。被人栽冤，谓之嫁祸。</p>
<p>徒配曰城旦，遣戍是问军。三尺乃朝廷之法，三木是罪人之刑。</p>
<p>古之五刑，墨、劓、剕、宫、大辟。今之律例，笞、杖、死罪、徒、流。</p>
<p>上古时削木为吏，今日之淳风安在。唐太宗纵囚归狱，古人之诚信可嘉。</p>
<p>花落讼庭间，草生囹圄静，歌何易治民之间。吏从冰上立，人在镜中行，颂卢奂折狱之清。</p>
<p>可见治乱之药石，刑罚为重。兴平之梁肉，德教为先。</p>
<h2 id="释道鬼神">释道鬼神</h2>
<p>如来释迦，即是牟尼，原系成佛之祖。老聃李耳，即是道君，乃是道教之宗。</p>
<p>鹫岭、祗园，皆属佛国。交梨、火枣，尽是仙丹。</p>
<p>沙门称释，始于晋道安。中国有佛，始于汉明帝。</p>
<p>籛铿即是彭祖，八百高年。许逊原宰旌阳，一家超举。</p>
<p>波罗犹云彼岸，紫府即是仙宫。</p>
<p>曰上方、曰梵刹，总是佛场。曰真宇、曰蕊珠，皆称仙境。</p>
<p>伊蒲馔可以斋僧，青精饭亦堪供佛。</p>
<p>香积厨，僧家所备。仙麟脯，仙子所餐。</p>
<p>佛图澄显神通，咒莲生钵。葛仙翁作戏术，吐饭成蜂。</p>
<p>达摩一苇渡江，栾巴噀酒灭火。</p>
<p>吴猛画江成路，麻姑掷米成珠。</p>
<p>飞锡挂锡，谓僧人之行止。导引胎息，谓道士之修持。</p>
<p>和尚拜礼曰和南，道士拜礼曰稽首。</p>
<p>曰圆寂、曰荼毗，皆言和尚之死。曰羽化、曰尸解，悉言道士之亡。</p>
<p>女道曰巫，男道曰觋，自古攸分。男僧曰僧，女僧曰尼，从来有别。</p>
<p>羽客黄冠，皆称道士。上人比丘，并美僧人。</p>
<p>檀越、檀那，僧家称施主。烧丹、炼汞，道士学神仙。</p>
<p>和尚自谦，谓之空桑子。道士诵经，谓之步虚声。</p>
<p>菩者普也，萨者济也，尊称神祇，故有菩萨之誉。水行龙力大，陆行象力大，负荷佛法，故有龙象之称。</p>
<p>儒家谓之世，释家谓之劫，道家谓之尘，俱谓俗缘之未脱。儒家曰精一，释家曰三昧，道家曰贞一，总言奥义之无穷。</p>
<p>达摩死后，手携只履西归。王乔朝君，舄化双凫下降。</p>
<p>辟谷绝粒，神仙能服气炼形。不灭不生，释氏惟明心见性。</p>
<p>梁高僧谈经入妙，可使岩石点头，天花坠地。张虚靖炼丹既成，能令龙虎并伏，鸡犬俱升。</p>
<p>藏世界于一粟，佛法何其大。贮乾坤于一壶，道法何其玄。</p>
<p>妄诞之言，载鬼一车。高明之家，鬼瞰其室。</p>
<p>《无鬼论》作于晋之阮瞻，《搜神记》撰于晋之干宝。</p>
<p>颜子渊、卜子商，死为地下修文郎。韩擒虎、寇莱公，死为阴司阎罗王。</p>
<p>至若土谷之神曰社稷，干旱之鬼曰旱魃。</p>
<p>魑魅魍魉，山川之祟。神荼郁垒，啖鬼之神。</p>
<p>仕途偃蹇，鬼神为之揶揄。心地光明，吉神自为之呵护。</p>
<h2 id="鸟兽">鸟兽</h2>
<p>麟为毛虫之长，虎乃兽中之王。</p>
<p>麟凤龟龙，谓之四灵。犬豕与鸡，谓之三物。</p>
<p>騄駬骅骝，良马之号。太牢大武，乃牛之称。</p>
<p>羊曰柔毛，又曰长髯主簿。豕名刚鬣，又曰乌喙将军。</p>
<p>鹅名舒雁，鸭号家凫。</p>
<p>鸡有五德，故称之为德禽。雁性随阳，因名之曰阳鸟。</p>
<p>家狸、乌圆，乃猫之誉。韩卢楚犷，皆犬之名。</p>
<p>麒麟驺虞，皆好仁之兽。螟螣蟊贼，皆害苗之虫。</p>
<p>无肠公子，螃蟹之名。绿衣使者，鹦鹉之号。</p>
<p>狐假虎威，谓借势而为恶。养虎贻患，谓留祸之在身。</p>
<p>犹豫多疑，喻人之不决。狼狈相倚，比人之颠连。</p>
<p>胜负未分，不知鹿死谁手。基业易主，正如燕入他家。</p>
<p>雁到南方，先至为主，后至为宾。雉名陈宝，得雄则王，得雌则霸。</p>
<p>刻鹄类鹜，为学初成。画虎类犬，弄巧成拙。</p>
<p>美恶不称，谓之狗尾续貂。贪图不足，谓之蛇欲吞象。</p>
<p>祸去祸又至，曰前门拒虎，后门进狼。除凶不畏凶，曰不入虎穴，焉得虎子。</p>
<p>鄙众趋利，曰群蚁附膻。谦己爱儿，曰老牛舐犊。</p>
<p>无中生有，曰画蛇添足。进退两难，曰羝羊触藩。</p>
<p>杯中蛇影，自起猜疑。塞翁失马，难分祸福。</p>
<p>龙驹凤雏，晋闵鸿夸吴中陆士龙之异。伏龙凤雏，司马徽称孔明庞士元之奇。</p>
<p>吕后断戚夫人手足，号曰人彘。胡人腌契丹王尸骸，谓之帝羓。</p>
<p>人之狠恶，同于梼杌。人之凶暴，类于穷奇。</p>
<p>王猛见桓温，扪虱而谈当世之务。宁戚遇齐桓，扣角而取卿相之荣。</p>
<p>楚王轼怒蛙，以昆虫之敢死。丙吉问牛喘，恐阴阳之失时。</p>
<p>以十人而制千虎，比言事之难胜。走韩卢而搏蹇兔，喻言敌之易摧。</p>
<p>兄弟如鹡鸰之相亲，夫妇如鸾凤之配偶。</p>
<p>有势莫能为，曰虽鞭之长，不及马腹。制小不用大，曰割鸡之小，焉用牛刀。</p>
<p>鸟食母者曰枭，兽食父者曰獍。</p>
<p>苛政猛于虎，壮士气如虹。</p>
<p>腰缠十万贯，骑鹤上扬州，谓仙人而兼富贵。盲人骑瞎马，夜半临深池，是险语之逼人闻。</p>
<p>黔驴之技，技止此耳。鼯鼠之技，技亦穷乎。</p>
<p>强兼并者曰鲸吞，为小贼者曰狗盗。</p>
<p>养恶人如养虎，当饱其肉，不饱则噬。养恶人如养鹰，饥之则附，饱之则飏。</p>
<p>随珠弹雀，谓得少而失多。投鼠忌器，恐因甲而害乙。</p>
<p>事多曰猬集，利小曰蝇头。</p>
<p>心惑似狐疑，人喜如雀跃。</p>
<p>爱屋及乌，谓因此而惜彼。轻鸡爱鹜，谓舍此而图他。</p>
<p>唆恶为非，曰教猱升木。受恩不报，曰得鱼忘筌。</p>
<p>倚势害人，真似城狐社鼠。空存无用，何殊陶犬瓦鸡。</p>
<p>势弱难敌，谓之螳臂当辙。人生易死，乃曰蜉蝣在世。</p>
<p>小难制大，如越鸡难伏鹄卵。贱反轻贵，似学鸴鸠反笑大鹏。</p>
<p>小人不知君子之心，曰燕雀焉知鸿鹄志。君子不受小人之侮，曰虎豹岂受犬羊欺。</p>
<p>跖犬吠尧，吠非其主。鸠居鹊巢，安享其成。缘木求鱼，极言难得。按图索骥，甚言失真。</p>
<p>恶人借势，曰如虎负嵎。穷人无归，曰如鱼失水。</p>
<p>九尾狐，讥陈彭年素性谄而又奸。独眼龙，夸李克用一目眇而有勇。</p>
<p>指鹿为马，秦赵高之欺主。叱石成羊，黄初平之得仙。</p>
<p>卞庄勇能擒两虎，高骈一矢贯双雕。</p>
<p>司马懿畏蜀如虎，诸葛亮辅汉如龙。</p>
<p>鹪鹩巢林，不过一枝。鼹鼠饮河，不过满腹。</p>
<p>人弃甚易，曰孤雏腐鼠。文名共抑，曰起凤腾蛟。</p>
<p>为公乎，为私乎，惠帝问虾蟆。欲左左，欲右右，汤德及禽兽。</p>
<p>鱼游于釜中，虽生不久。燕巢于幕上，栖身不安。</p>
<p>妄自称奇，谓之辽东豕。其见甚小，譬如井底蛙。</p>
<p>父恶子贤，谓是犁牛之子。父谦子拙，谓是豚犬之儿。</p>
<p>出人群而独异，如鹤立鸡群。非配偶以相从，如雉求牡匹。</p>
<p>天上石麟，夸小儿之迈众。人中骐骥，比君子之超凡。</p>
<p>怡堂燕雀，不知后灾。瓮里醯鸡，安有广见。</p>
<p>马牛襟裾，骂人不识礼仪。沐猴而冠，笑人见不恢宏。</p>
<p>羊质虎皮，讥其有文无实。守株待兔，言其守拙无能。</p>
<p>恶人如虎生翼，势必择人而食。志士如鹰在笼，自是凌霄有志。</p>
<p>鲋鱼困涸辙，难待西江水，比人之甚窘。蛟龙得云雨，终非池中物，比人大有为。</p>
<p>执牛耳，谓人主盟。附骥尾，望人引带。</p>
<p>鸿雁哀鸣，比小民之失所。狡兔三窟，诮贪人之巧营。</p>
<p>风马牛势不相及，常山蛇首尾相应。</p>
<p>百足之虫，死而不僵，以其扶之者众。千岁之龟，死而留甲，因其卜之者灵。</p>
<p>大丈夫宁为鸡口，毋为牛后。士君子岂甘雌伏，定要雄飞。</p>
<p>毋局促如辕下驹，毋委靡如牛马走。</p>
<p>猩猩能言，不离走兽。鹦鹉能言，不离飞鸟。</p>
<p>人惟有礼，庶可免相鼠之刺。若徒能言，夫何异禽兽之心。</p>
<h2 id="花木">花木</h2>
<p>植物非一，故有万卉之名。谷种甚多，故有百谷之号。</p>
<p>如茨如梁，谓禾稼之蕃。惟夭惟乔，谓草木之茂。</p>
<p>莲乃花中君子，海棠花内神仙。</p>
<p>国色天香，乃牡丹之富贵。冰肌玉骨，乃梅萼之清奇。</p>
<p>兰为王者之香，菊同隐逸之士。</p>
<p>竹称君子，松号大夫。</p>
<p>萱草可忘忧，屈轶能指佞。</p>
<p>筼筜，竹之别号。木樨，桂之别名。</p>
<p>明日黄花，过时之物。岁寒松柏，有节之称。</p>
<p>樗栎乃无用之散材，楩楠胜大用之良木。</p>
<p>玉版，笋之异号。蹲鸱，芋之别名。</p>
<p>瓜田李下，事避嫌疑。秋菊春桃，时来尚早。</p>
<p>南枝先，北枝后，庾岭之梅。朔而生，望而落，尧阶蓂荚。</p>
<p>苾蒭背阴向阳，比僧人之有德。木槿朝开暮落，比荣华之不长。</p>
<p>芒刺在背，言恐惧不安。薰莸异气，犹贤否有别。</p>
<p>桃李不言，下自成蹊。道旁苦李，为人所弃。</p>
<p>老人娶少妇，曰枯杨生稊。国家进多贤，曰拔茅连茹。</p>
<p>蒲柳之姿，未秋先槁。姜桂之性，愈老愈辛。</p>
<p>王者之兵，势如破竹。七雄之国，地若瓜分。</p>
<p>苻坚望阵，疑草木皆是晋兵。索靖知亡，叹铜驼会在荆棘。</p>
<p>王祜知子必贵，手植三槐。窦钧五子齐荣，人称五桂。</p>
<p>鉏麑触槐，不忍贼民之主。越王尝蓼，必欲复吴之仇。</p>
<p>修母画荻以教子，谁不称贤。廉颇负荆以请罪，善能悔过。</p>
<p>弥子瑕常恃宠，将馀桃以啖君。秦商鞅欲行令，使徙木以立信。</p>
<p>王戎卖李钻核，不胜鄙吝。成王剪桐封弟，因无戏言。</p>
<p>齐景公以二桃杀三士，杨再思谓莲花似六郎。</p>
<p>倒啖蔗，渐入佳境。蒸哀梨，大失本真。</p>
<p>煮豆燃萁，比兄残弟。砍竹遮笋，弃旧怜新。</p>
<p>元素致江陵之柑，吴刚伐月中之桂。</p>
<p>捐资济贫，当效尧夫之助麦。以物申敬，聊效野人之献芹。</p>
<p>冒雨剪韭，郭林宗款友情殷。踏雪寻梅，孟浩然自娱兴雅。</p>
<p>商太戊能修德，详桑自死。寇莱公有深仁，枯竹复生。</p>
<p>王母蟠桃，三千年开花，三千年结子，故人借以祝寿诞。上古大椿，八千岁为春，八千岁为秋，故人托以比严君。</p>
<p>去稂莠，正以植嘉禾。沃枝叶，不如培根本。</p>
<p>世路之蓁芜当剔，人心之茅塞须开。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>