<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《道法九要》白玉蟾 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《道法九要》白玉蟾</h2>

</div>



<div class="meta">
  <div><span data-pagefind-meta="date">2026-02-08</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <h1 id="序">序</h1>
<p>三教异门，源同一也。夫老氏之教者，清静为真宗，长生为大道，悟至于象帝之先，达之于混元之始，不可得而名，强目曰道。自一化生，出法度人。法也者，可以盗天地之机，穷鬼神之理，可以助国安民，济生度死，本出乎道。道不可离法，法不可离道，道法相符，可以济世。近世学法之士，不究道源，只参符咒。兹不得已，略述九事，编成一帙，名曰《九要》，以警学道之士，证入玄妙之门，不堕昏迷之路，人人得道，个个成真，岂不美歟!</p>
<p>琼山道人白玉蟾序。</p>
<h1 id="立身第一">立身第一</h1>
<p>学道之士，当先立身。自愧得生人道，每日焚香，稽首皈依太上大道三宝。首陈以往之愆，祈请自新之右。披阅经典，广览玄文，屏除害人损物之心，克务好生济人之念，孜孜向善，事事求真，精严香火，孝顺父母，恭敬尊长，动止端庄，威仪整肃，勿生邪淫妄想，勿游花衢柳陌，勿临诛戮之场，勿亲尸秽之地。清静身心，远离恶党。始宜寻师访道，请问高人。此乃初真之士，当依此道行之。</p>
<h1 id="求师第二">求师第二</h1>
<p>学道之士，须是得遇作家，方可明真悟道；得遇真师，方可皈向，传道受法。须是日前揣度其师，委有妙理，源流清切，然后亲近，日积月深，恭敬信向。次宜具状齎香，盟天誓地，砍血饮丹，传授道书隐诀，秘法玄文，佩奉修持。虽得其传，不可便弃，常侍师门，参随左右，求请口诀玄奥，庶无疑难，自然行之有灵。尝闻高古祖师徒弟皈向者，纷纷然甚众。师按察徒弟之心中，有心行不中者不与之，不尽诚者不与之，五逆者不与之，及有疾者不与之，吏曹狱卒、始勤终怠者亦不与之。中有徒弟，若与师心契合，气味相投，随机应化，得度者当以愧心对之。忽遇师门试探弟子，难以难事，相付勾干，或中间不从所求，弟子且莫私起怒心。若生怨恨以貽咎，师之愆，阴过阳报，毫分无失。所得法中神明将吏，亦不辅助。岂不闻汉张良事黄石公，三进圮桥之履，公见诚心，乃传素书，后为君师。若求师者，当究是理。道法之师，始终心意如一，弟子始终亦如一，进道自然无魔。所谓弟子求师易，师求弟子难，诚哉是言也。</p>
<h1 id="守分第三">守分第三</h1>
<p>人生天地之间，衣食自然分定，诚宜守之，常生惭愧之心，勿起贪恋之想，富者自富，贫者自贫，都缘夙世根基，不得心怀嫉妒。学道惟一温饱足矣。若不守分外求，则祸患必至。所谓颜子一簞食、一瓢饮，在陋巷，人不堪其忧，回也不改其乐。颜回者，贤人也。学道人若外取他求，则反招殃惑也。道不成而法不应。若依此修行，法在其中矣。</p>
<h1 id="持戒第四">持戒第四</h1>
<p>夫行持者，行之以道法，持之以禁戒。明其二字端的，方可以行持。先学受戒持斋，神明自然辅佐。萨真人云：道法于身不等閒，思量戒行彻心寒。千载铁树开花易，一入酆都出世难。岂不闻真人烧狞神庙，其神暗随左右，经一十二载，真人未尝有纤毫犯戒，其神皈降为辅将。真人若一犯戒，其神报仇必矣。今人岂可不持戒，更当布德施仁，济贫救苦。昔旌阳许真君，一困者为患，其家抱状投之于君，君闻得疾之因，乃缘贫乏不得志而已。真君以钱封之于符牒，祝曰：此符付患者开之。回家，患者开牒得钱，以周其急，其患顿愈。济贫佈施则积阴德，行符之人则建功，皆出于无心，不可著相。著相为之，则不是矣。若功成果满，升举可期矣。</p>
<h1 id="明道第五">明道第五</h1>
<p>夫道者，入圣超凡，福资九祖，逍遥无碍之乡，逸乐有玄之境，聚则成形，散则为风，三清共论，玉帝同谈，不属五行，超离三界，此乃证虚无之妙道。欲登此道，先修人道，去除妄想，灭尽六识，明立玄牝根基，须分阴符阳火，如鸡抱卵，出有入无，功成行满，身外有身，仙丹妙宝，随意自取，玉室金楼，随心自化，呼风叱雨，坐役鬼神，嘘气可以治病，点石可以为金，不与凡同，奉膺天詔，证果真仙矣。</p>
<h1 id="行法第六">行法第六</h1>
<p>夫法者，洞晓阴阳造化，明达鬼神机关，呼风召雷，祈晴请雨，行符咒水，治病驱邪，积行累功，与道合真，超凡入圣。必先明心知理，了了分明，不在狐疑。欲祈晴救旱，先择龙潭江海、碧壑深渊，云龙出没之地，依法书篆，铁札投之。如不应，方动法部雷神，择日限时，登坛发用。祈晴之事在乎诚心静念，运动暘神，召起冯夷风部之神，扫除云雾，荡散阴霾，易歉为丰，救民疾苦。若德合天心，应之随手。驱邪之道，先立正己之心，毋生妄想，审究真伪。古云：若要降魔鬼，先降自己邪。当以诚心召将而驱之。若传人不一，闻法避罪逃遁者，差雷神巡歷而馘之。若遣祟，切不可发送酆都，没后恐有连累，戒之慎之。若治病之法，宜仔细察其病证，此当给以符水治之。盖人之气运，于三焦五臟之间，顺则平康，逆则成病。或嗜欲失节，或心意不足而成邪。故邪气侵则成病，以我正真之气，涤彼不正之邪，以我之真阳敌彼之阴。若患者执迷邪道，可方便化之，符水而治之。救人功满而证仙阶，而为妙果歟!</p>
<h1 id="守一第七">守一第七</h1>
<p>近观行持者，间或不灵、呼召不应者，何故?初真行法者累验，广学者却不如之，此非法之不应也，缘学者多传广学，反使不能纯一，分散元阳，登坛之际，神不归一，法不灵应。岂不闻老子云：天得一以清，地得一以寧，人得一以灵。今志于行持者，必当守一法，而自然通天彻地。不知守玄抱一为最上功夫，但耽于广学，反不能纯一矣。盖上古祖师，虽有盈箱满筪灵书，留之引导凡愚，开发后学。不知师心自有致一之妙，不教人见闻，鬼神亦不知其机，用之则有感通。且法印亦不可多，专以心主一印，治一司，专用一将，仍立坛靖，晨夕香火崇奉，出入威仪，动止恭敬，诚信相孚，自然灵应。切不可疑惑有无，昧于灵台。须是先以诚敬守之，必获灵验。斯为守一之道矣。</p>
<h1 id="济度第八">济度第八</h1>
<p>学道之人，洞明心地，不乐奢华，不嫌贫贱，不著于尘累之乡，不漂于爱河之内，恬淡自然，逍遥无碍，尘世和同。先当行符治病，济物利人。此可拔赎沉沦，出离冥趣，先度祖宗，次及五道。以我之明，觉彼之滞；以我之真，化彼之妄；以我之阳，炼彼之阴；以我之饱，充彼之饥；超升出离，普度无穷，斯为济度矣。</p>
<h1 id="继袭第九">继袭第九</h1>
<p>学道之人，得遇明师，传授秘法，修之于身，行之于世，人天敬仰，末学皈依，愧非小事，当知感天地阴阳生育之恩，国王父母劬劳抚养之德，度师传道度法之惠，则天地国王父母师友，不可不敬，稍有违慢，则真道不成，神明不佑。道法既得于身，道成法应，可择人而付度之，不可断绝道脉。须是平日揣磨，得其人可以付者付之。苟非其人，亦不可轻传也，罪有所归。若得人传授，但依祖师源流，不可增损字诀，忠孝之心相契，切勿生人我之心。弟子若负师，天地神明，昭然鑑察，毫分无失。师伪，弟子亦然。若无人可度，石匣藏于名山福地、海岛龙宫，劫运流行，自然出世。予感天地父母生化之恩，诸师传道教训之德，将其所得，册成九事，以警后学。若修身立己，积德累功，上体天心，下利人物，行道成真，超凡入圣。伏望见闻，咸希观览。</p>
<p>琼山道人白玉蟾述。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>