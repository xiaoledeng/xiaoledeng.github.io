<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>上博楚简《凡物流形》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">上博楚简《凡物流形》</h2>

</div>



<div class="meta">
  <div><span data-pagefind-meta="date">2026-02-09</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <p>凡物流形，奚得而成？流形成体，奚得而不死？既成既生，奚寡奚鸣？既本既根，奚后奚先？阴阳之凥，奚得而固？水火之和，奚得而不危？</p>
<p>闻之曰：民人流形，奚得而生？流形成体，奚逝而死？又得而成，未知左右。天地之情，立终立始。天降五度，吾奚横奚从？五炁并至，吾奚异奚同？五音在人，孰为之颂？九囿出诲，孰为之逆？吾既长而或老，孰为之俸？鬼生于人，奚故神明？骨肉之既靡，其智愈暲。其诀奚适，孰知其疆？魂生于人，吾奚故事之？骨肉之既靡，身体不见，吾奚自食之？其来无讬，吾奚待之？祭圆奚升，吾如何思饱？顺天之道，吾奚以为首？吾欲得百姓之和，奚事之？敬天之明，奚得？吾魂之神，奚食？先王之智，奚备？</p>
<p>闻之曰：升高从埤，致远从迩。十围之木，其始生如蘖。足将至千里，必从寸始。日之有耳，将何听？月之有晕，将何征？水之东流，将何盈？日之始出，何故大而不炎？其入中，奚故小而益彰？屡闻天孰高欤？地孰远欤？孰为天？孰为地？孰为雷？孰为电？土奚得而平，水奚得而清？草木奚得而生，禽兽奚得而鸣？夫雨之至，孰雩而漆之？夫风之至，孰飁而迸之？</p>
<p>闻之曰：识道，坐不下笪。揣文而知名，无耳而闻圣。坐而思之，谋于千里。起而用之，陈于四海。</p>
<p>闻之曰：致精而智，识智而神，识神而同，识同而俭，识俭而困，识困而复。是故陈为新，人死复为人，水复于天，成百物不死，如月出则或入，终则或始，至则或反。识此圆，起于一端。</p>
<p>闻之曰：一生两，两生三，三生物，物成结。是故有一，天下无不有顺。无一，天下亦无一有顺。草木得之以生，禽兽得之以鸣。远之施天，迩之荐人。是故圣人识道，所以修身而治邦家。</p>
<p>闻之曰：心不胜心，大乱乃作。心如能胜心，是谓小彻。奚谓小彻？人白为识。奚以知其白？终身自若。能寡言乎，能一乎，夫此之谓小成。</p>
<p>曰：百姓之所贵，唯君。君之所贵，唯心。心之所贵，唯一。得而解之，上宾于天，下审于渊。著不与事，先知四海。至听千里，达见百里。是故圣人处其所，邦家之危安存亡，贼盗之作，可先知之。</p>
<p>闻之曰：能识一，则百物不失。如不能识一，则百物俱失。如欲识一，仰而视之，俯而践之。毋远求，度于身稽之，得一而图之。如并天下而助之。得一而思之，若并天下而治之。此一以为天地之稽。故一，咀之有味，嚊之有臭，鼓之有声。近之可见，操之可抚。掳之则失，败之则高，贼之则灭。</p>
<p>闻之曰：一言而收不穷，一言而有众，一言而万民之利，一言而为天地稽。掳之不盈握，敷之无所容。大之以知天下，小之以治邦。一之力，故君之力，乃下上。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>