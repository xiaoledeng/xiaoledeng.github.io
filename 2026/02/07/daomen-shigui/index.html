<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《道门十规》张宇初 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《道门十规》张宇初</h2>

</div>



<div class="meta">
  <div><span data-pagefind-meta="date">2026-02-07</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <h1 id="序">序</h1>
<p>伏闻，圣人以神道设教，太上以虚无为宗，其广演宏敷，自历劫以来，愈彰愈着。原其本也，虽有道、经、师三宝之分，而始自太上授道德五千言于关令尹，其所谓「无为不争」之旨。始殷三代之初，则广成子蒙黄帝问道于崆峒；等而上之，道所由立，出乎太上一也。修诸己而合夫内圣外王之道者，则有：关、文、庄、列诸子之遗言；治诸世而验夫清静无为之化者，则有：盖公、曹参二公之善政。迨我祖天师立教于东汉，葛仙公、许族阳演派于吴晋。曰教：则有正一、全真之分；曰法：则有清微、灵宝、雷霆之目；非究源以求流，必忘本以逐末。然吾道之盛，宋元已称，特至我朝，钦蒙太祖高皇帝御注道德上、下经，立成道门上范，清理道教，崇奖备至。谓道教之设，中古有之，如黄帝谒广成子于崆峒、祖天师炼丹于龙虎，役使鬼神、御灾捍患。所以历代不磨，祷祈有应，无不周悉。永乐初元，首蒙皇上圣恩申明，眷谕弥笃，务令一遵太祖成宪。由是观之，吾道之光赫，又岂前之所企及也哉。永乐四年夏，伏蒙圣恩，委以簒修道典，入阁通类。切念臣宇初匪材凉德，学识浅陋，忝窃是惧，徒承乏于遗宗，曷负胜于重任，然虽抚躬慊栗，诏命莫辞。两承勑旨之颁，时蒙宣室之问，揆之驽劣，惭悚益增，稽之遭遇，喜惧交集。又念吾道自近代以来，玄纲日坠，道化莫敷，实丧名存，领衰裘委。常怀振迪之思，莫遂激扬之志。兹盖伏遇圣明御极，神睿统天，偃武修文，成功定难。圣德「合于天心、祯祥叠见」；皇猷「孚于华夏、道德斯昌」。实道门千载一时之遇，成太平万世不湮之典。是用旦夕，搜采前代定规、群师遗则，撰成《道门十规》，志在「激励流风、昭宣圣治」；永为「奕世绳规、玄门祖述」；庶几「上不负朝廷崇奖之恩、下有资道流趋学之径」。其「茂阐玄元之化、益宏清静之宗」；「阴翊邦祚、大振教谍」；「深有望于将来、期永规于厥后」也乎！</p>
<h1 id="一道教源派">一、道教源派</h1>
<p>始自太上，三代之前，则黄帝问道广成子，即太上也。及曰生于殷末，仕于周初，在文王时为柱下史，迨武王时迁藏室史，其所著则道德上、下经，其徒则有关、文、庄、列、亢仓、柏矩之流，其言则修齐、治平、富国、强兵、经世、出世之术，互有之矣。见之太史氏曰：道家者流，精神专一，言广易操，斯可知矣。故所谓先黄老而后六经，甚则以黄老伦于刑名，则为过矣。其曰元始、灵宝，乃混沌之初，玄、元、始三气化生，其本则一。后之阐化，则有祖天师、许真君、葛仙翁、茅真君、诸仙之派。世降之久，不究其源。各尊派系，若祖师之曰「正一」，许君之曰「净明」，仙公之曰「灵宝」，茅君之曰「上清」，此皆设教之异名，其本皆从太上而授。凡符箓、经教，斋品、道法之传，虽传世之久，各尊所闻，增减去取，或有不同，而源委则一。内而修之，则有内外丹之传。其见诸经典者，诸子未尝言之，丹砂药术，其曰修炼止性命神气之说。自秦汉以来，方士竞出，若文成五利之以金石草木，徒杀身取祸，遂世称方术矣。外而施之，则有祷禬祠祝之事。自寇、杜、葛、陆之徒，其说方盛。由后之师匠，增损夸诞，奔竞声利，而世曰异端矣。然二者，太上之初所未彰显，后之不究其本、不探其源者，流而忘返，眩异失同，则去太上立教之本，虚无、清静、无为、不言之妙日远矣。凡习吾道者，必根据经书，探索源流，务归于正，勿为邪说淫辞之所汨，遂乃递相鼓惑，深失祖风。盖经曰：虚无自然、道所从出、真一不二、体性湛然、圆明自足，是开立教之源。以为入道之本，所宜首务也。</p>
<h1 id="二道门经箓">二、道门经箓</h1>
<p>太上三洞诸品经典，乃元始天尊、灵宝天尊、太上道德天尊，金口所宣，历劫相传，诸师阐化。若元始说经，当以度人上品为诸经之首。灵宝说经，当以定观内观为要。太上立教，当以道德日用为规。内而修己，则虚皇四十九章经、洞古大通生天清静诸经最为捷要。外而济世度幽，则黄帝阴符经、玉枢北斗消灾救苦五厨生神诸经、玉枢朝天九幽诸忏，是皆入道之梯航，修真之蹊径。是以从道之士，先当恭教神明，焚修香火，积诵经诰，皈依大道。首宿今之业垢，召福泽之良因。故经曰：一切神仙真人，皆以无上要言，得成道果。仙师云：经以敛心，经以着念，使时晨夕能焚诵不辍，消除魔障，增广道缘，诚为方便中第一事也。凡持诵之士，必当斋戒身心；洗心涤虑，存神默诵。诚如对越上帝，默与心神交会。心念无二，句字真正，调声正气，神畅气和。庶几有功，则玉音摄气，灵韵交孚自然，和天安地，善俗化民，福集祸消，存亡蒙惠。苟若口诵心违，形留神往，不存诚敬，手怠足扬，虽日诵千百卷，于己何益，又岂能消灾散祸也哉！若为人持诵，犹当持敬存诚，以致斋主之教，以通信向之诚，庶不致虚受斋供布施。为之祈福消愆，自然有感。如或语言接对，嘻笑谈谐，思念不专，熏秽披诵，不徒无益于斋主，反以贻愆于己身。似此皆然，深宜规戒。兼以年代之远，经文讹舛，多后代师德之所撰注，谬误不无，因生轻慢。如或有疑，自信不笃，则守以一诚，慎勿鼓和轻薄浮妄之徒，擅生慢毁，自始厥咎。其太上诸品经箓，若祖天师所受，则盟威都功；葛仙翁所受，则中盟、四仙（张天师张道陵、许天师许逊、萨天师萨守坚、葛天师葛玄）；茅真君所受，则上清大洞。其余符箓弥多，皆所以褔国裕民，宁家保己，是以历代崇奉皈依者，皆获感应，随所祷叩，旋有异征，其太上设教之验，信不诬矣。然而代深年远，其或字画讹谬，句读乖舛，有之不得，一概非议，毁誉四方，博识师德，善加考证诠次，申送教门改正刊行，犹为善果之一助也。</p>
<p>（以上所列诸经箓：《太上洞玄灵宝无量度人上品妙经》、《洞玄灵宝定观经》、《太上老君内观经》、《道德经》、《日用经》、《太上虚皇天尊四十九章经》、《太上赤文洞古经》、《太上大通经》、《元始天尊说生天得道真经》、《太上老君说常清静经》、《黄帝阴符经》、《玉枢经》、《北斗真经》、《太上洞玄灵宝升玄消灾护命妙经》、《太乙救苦护身妙经》、《太上老君五厨经》、《太上虚皇保生神呪经》、《太上灵宝朝天谢罪法忏》、《太上说九幽拔罪心印妙经》、《盟威经箓》、《三五都功箓》、《灵宝中盟经》或《中盟箓》、《上清大洞真经》）</p>
<h1 id="三坐圆守静">三、坐圆守静</h1>
<p>为入道之本。盖太上立理教度人，正为超脱羽幻化，了悟生死。若非究竟本来，了达性命，则何所谓学道之士也。经曰：积心善行，绝世所欲，不兴妄想，无有染着，不滞有无，永绝生灭，是名真人。近世以禅为性宗，道为命宗，全真为性命双修，正一则椎习科教。孰知学道之本，非性命二事而何？虽科教之设，亦椎性命之学而己。若夫修己利人，济幽度显，非明性命根基，曷得功行全备！况自上古以来，太上历劫化现，诸师之修炼成道，皆自静定之工，庶得道功克就，神通自在。怠宋、金之初，重阳王祖师遇钟、吕之传，始立全真之教。盖本经曰：养其无体，体故全真。是教则犹以坐圆守静为要。五祖则太上、东华、钟、吕、海蟾也，七真则丘、刘、谭、马、郝、王、孙也，其下绵延，暨王、苗、祁、完之辈。殆今学之者众，皆以真功实行为本。其初入道，先择明师参礼，开发性地，悫守修真十戒，白祖师、冯尊师堂规等文，收习身心，操持节操，究竟经典。既知入道之门，然后择山水明秀、形全气固之地，创立庵舍，把茅盖头，聊蔽风雨，风餐露宿，水迹云踪。次结道伴，惟务真素朴实之人，晨夕为侣，供送饮食，草衣木食，箪食瓢饮，但获止饥蔽寒而已。直候百日，立基十月，胎圆三年。圆毕，或留园，或出定，惟断绝人事，情消缘灭，去来自由。其或有力之家，布施斋粮，衣钵随分，自给而已，不得妄贪过取，亦不得假设夸诞之辞，惊世骇俗，务吊虚名。其补破遮寒，乞食化衣，真功苦行，槁木死灰，乃磨励身心分内之事，庶不负四恩，殃及九祖，苟或退怠，则群魔作障矣。其供圆道伴，竭力扶持，寒暑疾厄，务尽勤劳，亦积己之功、成人之善也，不得假以禅宗棒喝，互争人我，取世非议。所究丹经，惟《石壁记》、《龙虎经》、《参同契》、《悟宜篇》、《翠虚篇》、《还源篇》、《指玄篇》、《大道歌》、《崔公入药镜》、《金丹四百字》，并《诸仙语录》，皆诱人修真入圣之梯航，所宜潜心研究，庶无差慝。其旁门左道之言，不许经目留心，悞己惑人，甚则毁谤经典，借证其非，则始冥谴必矣。</p>
<h1 id="四斋法行持">四、斋法行持</h1>
<p>乃上古吁天龠祭之礼。自宝灵天尊受元始说经以来，为立教之本。其目最多，其文最浩。然自太极徐真人、仙翁葛真人、朱阳郑真人三师而下，则杜、葛、陆、宁、项、寇，又其最名世者。由是而分，则有林、田、金、白诸师，遂有东华、南昌之分。派虽不同，而其源则一。故符录咒诀，亦相去不远，是皆后之师德，各立宗门。接引后来之一端，初无二道也。舍此数派，称为正宗，余不足师者多矣。世传《三内文》、《金书玉鉴》、《道门定制》、《立成仪》等书，已有定规，凡行持之士，必广参博究，务明性命根宗，累积真功实行。凡遇行持，必须斋明盛服，洁己清心，先炼诸己，后可度魂。必斋戒以通神明，外绝尘务，内炼形神。非符箓简札之事，不得妄与；凡陆坛朝叩之次，务积一诚。精思默存，为众所模范，庶上可以感天地鬼神，下则不负幽冥之苦趣。如三箓之设，金箓惟帝王可建。玉箓惟后妃可建，黄箓则士庶可建，大小各依分数，不可僣乱定规，一遵太祖皇帝立成仪范，恪守为则。凡其符箓、筒札之类，亦不得增损移易。其坛仪科典，皆设像阴阳，取则经纬，一无妄建，苟不以诚敬斋庄为本，惟务锺鼓喧哗、旛花眩彩、语言嬉笑、举动轻浮，何以对越上帝，通诚三界，不惟无以感召休祥，亦且反增罪业矣。传曰：鬼神无常享，享于克诚，诚则有神，其理甚着。故润溪沼址之毛，苹蘩蕴藻之菜，皆可羞之鬼神，荐之上帝也。此所以为高功炼师者，必择同道端洁谙通之士，同坛共事，庶无贻咎于己，亦为斋主消愆。而致福其所，用云乐之外，其余镜钵铃铎之类，不得杂用，甚为亵溃。至若赵归真、林灵素之徒，偶为世主之所崇尚敬礼，即为富贵所骄，有失君臣之分，过设夸诞之辞，不以慈俭自守，亦取议当时后世多矣。是切为后戒。</p>
<h1 id="五道法传绪">五、道法传绪</h1>
<p>「清微」始于元始天尊，「神霄」始于玉清真王。自历代传绪以来，清微自魏祖二师而下，则有朱、李、南、黄诸师，传衍犹盛。凡符章、经道、斋法、雷法之文，率多黄师所衍。神霄自汪、王二师而下，则有张、李、白、萨、潘、杨、唐、莫诸师，恢弘犹至。凡天雷、酆岳之文，各相师授，或一将而数派不同，或一派而符呪亦异，以是讹夘失真、隐真出伪者，多因而互生谤惑。丹行持之士，必有戒行为先，次以参究为务，先求岩谷明师、草衣木食之士，开发万法根宗，精励香火，止佩一法、一箓、一职。苟能晨夕炼神养气，修持不怠，与神明交格，言行无慊，何患法之不灵、将之不佑。虽职小法专亦验。苟惟务虚名，奔逐声利，必求参当世显达为师，夸名眩世，不修香火，荒怠修持，佩法纵多，徒若商贾之负贩，箓职贵于高大，出处务于夸眩，耽肆酒食，矜伐怨欲，不异井巷巫觋之徒。未尝留念神明，辄夸符咒之验，呼俦诱类，第相鼓惑，甚则假以谢师犒将，徼索酒食，诚有误于叩祈，且深乖于教范。又辄妄为人师，以盲引瞽，内无功行，外结是非，深为大戒。果为高行之士，惟务致虚守静；一念不生，万缘俱寂；性天道法，心地雷霆；不落万缘之窝臼，惟究向上之真宗，斯为上士也。又等圆光、附体、降将、附箕、扶鸾、照水诸项邪说，行持正法之士所不宜道，亦不得蔽惑邪言，诱众害道。凡行符水之士，务以利济存心，以丹砂药术兼济，不得妄受资财，反与鬼神构怨，以至法术不验。亦不得滥授道法，轻泄玄机。虽入道之人、崇教之士，言行不庄、慢忽香火者，亦宜宝秘，慎勿妄传。而况市井屠钓之徒，苟利眩名，辄纳为徒，浮谈诳语，自贻律谴，罪所不原。</p>
<h1 id="六住持领袖">六、住持领袖</h1>
<p>凡名山福地、靖庐治化、丛林宫观住持之士，或甲乙往还，或本山推举，必得高年老耆德、刚方正直之士，言行端庄，问学明博，足为丛林之师表、福地之依皈者为之，庶足仪刑后进，准则前修。其居是者，务必慈仁俭约，德量合弘，规矩公正。先开接引之方，导愚畜众；次谨焚修之职，请福消愆。裕国祝禧，莫大于报本；尊经阐教，莫大于推诚。其畜众之方，先严戒行规矩为要，警以罪福因果之报，田粮委库职管绍，赋税任砧基应充，饮食修造，各谨司存，晨昏以神明为谨，修葺为心。五湖四海、高人羽士，或挂搭安单、栖冬结夏。设知堂一员，广于接待；素食粗衣，随缘安驻；务令身口安闲，逍遥无念；庶进道有基，身心无虑；其刻苦修持者，犹当周给。其入山檀施，喜舍随缘，或建斋设瞧，荐祖度亲，随力行持，一遵斋科，大小济利，毋校所施厚薄。经曰：一切诸福，皆自欢喜中来，一切布施，生欢喜心，种种善果，福报无边。其官贵宾客往还，素面一餐，遇夜则宿，不得干与公事，延留惹非。朔望宣明训戒，开示激扬，务修本面家风，究竟本宗事业，毋贪富贵，毋嗜喧嚣，因而争相仿效，华衣美食，广厦细毡，昧公营私，出入骑乘，呵拥仆御，交接权势，以致教化不行，源污流浊，甚则耽迷声色，外饰内乖，不畏香火、神明、灵坛、古迹，私畜俗眷，秽亵神祗。所辖住持，宜闻于有司，处决下山，不得蒙昧阿私，有坏规法。其后进不遵、轻薄之流，不习本宗，惟图顽横，自贻过咎，必宜依律遣断，庶获规绳严肃，教范宣扬，如或一概容情，罪宜均受。近者郡芭道寮，仪范犹乖，纪纲不振，所合整肃，一守定规。</p>
<h1 id="七云水参访">七、云水参访</h1>
<p>凡出家之人，上离父母之亲，下弃祖宗之祠，志在出世离尘，必当以超脱幻化、了悟生死为心。苟若仍前，汩迷尘网，昼夜奔波，无有出期，与俗何异。经曰：学道之士，以清静为本。睹诸邪道，如睹仇雠；远诸爱欲，如避臭秽；除苦恼根，断亲爱缘。是故出家之后，离情割爱，舍妄归真。必当以究明心地、修养性天为务。操修戒行，磨炼身心；支笠箪瓢，孤云野鹤。或遇名山洞府，挂搭安单，参谒明眼师匠，问道亲师，切究性命根宗，深探道德之要，悟彻宗门，玩味法乳。不以利名挂意，富贵留心。虽饥寒风暑之切身，不易其操；虽困贫苦贱之役心，不夺其志。忍辱藏垢，言行谦和；卑下柔弱，精神纯一；心存柔逊，性戒刚强，务居山林岩洞、人迹稀绝之地，草衣木食以养生，巢居穴处以守道，各依师授，修炼本来。其出外参求，风餐雨宿，忍冻受饥，蹑屩担簦，携包顶钵，不惧万里之遥，务登明师大匠之门。一言之下顿悟，万劫之果遂周。致凡出处之间，悉遵白祖师，冯尊师，诸师匠堂规、丛林仪范而行。凡有过失，悉依责罚。其或非实际悟明、真积力久、性天莹澈、尘垢磋磨、好为人师以自大者，必择而师之，不得惟慕虚名，趋媚显达，贪迷声利，不究实地工夫，至乃前工尽废，业障徒存。其云朋霞友之徒，亦须志合道同，方乃不生魔识，共成道愿。先择后交，犹为自戒。苟或师友得人，坚心苦行，普资群品，度脱幽沉，则臣事三境，超神八极，为不难矣！</p>
<h1 id="八立观度人">八、立观度人</h1>
<p>为出家接续之首务。凡名山洞府、洞天福地、古迹灵坛，皆古昔仙真灵迹去处。其欲香火绵远，必以度人为先。须择名器之家，资性淳良，庶可训诲。苟非道材法器，泛滥收录，或不成材，肆暴为非，罔守戒训，不惟贻玷玄门，又且成败兴废所系。或多来历污杂，出处卑微，甚则累辱冠裳，尤宜自慎。必得其人，然后听言观行，审察详实，为其登名腊籍。长幼各依齿叙，不得徇私，紊乱书记。会众举试，道门经典，务要习熟谙通。掌籍类名，申送道司，俟度牒开通，依例申名，朝廷关给，方可簪披为道士。既顶冠裳之后，掌籍常加，钤束房长，晨夕训戒，务守清规，恭敬神明，焚诵经诰。凡系本宗科典经书、斋醮道法、词意榜语，必当贯熟该通，潜心究竟，出处语默，修习为常，行有余力。若儒之性理、释之禅宗，更能融通一贯，犹为上士。暇日则举唱法事，焚香挥尘，论道参真，或吟诗抚琴以自怡，或佩法坐圆以自究。或有应缘经醮，务必斋戒存诚，一遵前训。藜羹粝食，楮被布衣，乃出家常事，不得混同世俗，故违规矩，博弈肆酒，交友奸邪，长幼参商，支分派别，考试不中，举唱不齐，视科典为文具，因果为虚谈，歌谈妖艳之词，汨没利名之域，贪迷富贵，耽恋纷华，不究本面家风，日坠祖宗基业。轻则议罚，容以自悛；重则一遵戒条，下山除籍。庶激励于将来，使四方之遵守。</p>
<h1 id="九金谷田粮">九、金谷田粮</h1>
<p>多累朝给赐田土，或前代师德所置祖产，前后檀越所施，专为赡众香灯之用。其常住库堂，设职管绍出纳。其各寮院，宜遵常住定规，长幼轮次管绍。共租课金谷，簿书库堂，则都监、上座，监临掌之。以下者，上依腊叙长幼轮管。凡一岁赋税科差、殿堂修造、房院修茸、春秋祭祀、时序荐诵、吉凶吊贺、关防火盗，必以赡众为先、悠久为志。务要公同出纳、明白登载，不得指私为公、各畜私财、互分各据、擅自支遣。务令老安幼怀、香灯不乏、报祀以时、修茸勤谨、赋税预备。则上下雍睦、香火悠久；公私无窘逼之忧、宫观无兴替之患；疾病互相扶持，死亡务从俭约荐送，俱不得昧公营私、亏瞒入己，苟求衣食、欺狂神明；租课湮没、修造不举、祭祀荒违，以致科差点充、上下靡宁，甚则攘窃非为、有乖教法，不惧天理之诛、有负檀施之愿。在公库：则众职举行，方丈会众，查理议罚，计共轻重，甚则更替，轻则罚倍，其数入库公用。其寮院：则尊长举行，亦会众眷查理，轻重亦照常住行之，申呈方丈，从公遣逐。如众职互相容蔽，以掩己私，尊长姑息不言，暗相护恃邻眷，亦宜举行公议，以明去就，惩一戒百。其常住田土，例不许卖，亦不得私立契约，破荡卖易。其应充科役，宜遵定制，设砧基道人支应，庶不一概污杂，染习浇风。切须自慎，神鉴孔昭，各宜勉之。</p>
<h1 id="十宫观修葺">十、宫观修葺</h1>
<p>凡名山福地，真灵香火之所，多宋、元、本朝所建宫宇，上以祝禧福国，下以容众安单。每因兵燹之余，遂乃废驰不举。其各宫观，若殿宇、法堂、斋堂、官舍、云堂、道馆、两庑、店庚，所不可无。虽户有回粮，或所任非人，沈匿租课入己，肆非妄为，毁灭神像，倾颓屋舍者多；务以科差借口，甚则典卖常住器血、房屋，卒为瓦砾榛芜，终身不思芟整者有之，或各有私财，分烟异爨，因而仿习成风。昨蒙圣恩清理，其凡系前代真仙古迹灵坛，岂宜废施，必合依时修葺。或户下田粮，荒熟不等，赋税轻重，又或产去税存不时，各须临田查理，阅报有司，立碑刻石，毋致涅灭。与公库职员公同出纳，务以修葺赡众为先，专设直岁一员，知库一员，每岁修补漏烂、整筑墙篱，洁净道路、肃清坛宇、蓄箓山森，使神明有所依栖，四众亦获安逸。如田粮所用不敷，或资于经醮，或籍于题注，众力经营，随宜整葺。亦不得假此名色，在外交接官贵，诱透商贾，强人谋为，非出善愿。因而招惹是非，返为宫观之累。如或田粮香花，可充修造，肥己不为，故行穿凿山林，有伤风水，赭伐林木，以充口腹。同处职眷，递相觉察，闻于道司，举行定夺。如悛过自新，方许同处。其或顽愎不遵，听自有司区处，务在革替一新，常川修葺，庶无倾废，永振前规。凡在玄门，各宜遵守。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>