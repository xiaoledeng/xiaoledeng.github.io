<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《中庸》子思 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《中庸》子思</h2>

</div>



<div class="meta">
  <div><span data-pagefind-meta="date">2024-01-29</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      </div>
  </div>

<div class="content">
  <h1 id="第一章">第一章</h1>
<p>天命之谓性；率性之谓道；修道之谓教。道也者，不可须臾离也；可离，非道也。是故君子戒慎乎其所不睹，恐惧乎其所不闻。莫见乎隐，莫显乎微。故君子慎其独也。喜、怒、哀、乐之未发，谓之中。发而皆中节，谓之和。中也者，天下之大本也。和也者，天下之达道也。致中和，天地位焉，万物育焉。</p>
<h1 id="第二章">第二章</h1>
<p>仲尼曰：“君子中庸；小人反中庸。”</p>
<p>“君子之中庸也，君子而时中。小人之反中庸也，小人而无忌惮也。”</p>
<h1 id="第三章">第三章</h1>
<p>子曰：“中庸其至矣乎！民鲜能久矣。”</p>
<h1 id="第四章">第四章</h1>
<p>子曰：“道之不行也，我知之矣：知者过之；愚者不及也。道之不明也，我知之矣：贤者过之；不肖者不及也。”</p>
<p>“人莫不饮食也。鲜能知味也。”</p>
<h1 id="第五章">第五章</h1>
<p>子曰：“道其不行矣夫。”</p>
<h1 id="第六章">第六章</h1>
<p>子曰：“舜其大知也与！舜好问而好察迩言，隐恶而扬善，执其两端，用其中于民，其斯以为舜乎！”</p>
<h1 id="第七章">第七章</h1>
<p>子曰：“人皆曰‘予知’，驱而纳诸罟擭陷阱之中，而莫之知辟也；人皆曰‘予知’，择乎中庸，而不能期月守也。”</p>
<h1 id="第八章">第八章</h1>
<p>子曰：“回之为人也：择乎中庸，得一善，则拳拳服膺而弗失之矣。”</p>
<h1 id="第九章">第九章</h1>
<p>子曰：“天下国家可均也，爵禄可辞也，白刃可蹈也，中庸不可能也。”</p>
<h1 id="第十章">第十章</h1>
<p>子路问强。</p>
<p>子曰：“南方之强与，北方之强与，抑而强与？</p>
<p>宽柔以教，不报无道，南方之强也。君子居之。</p>
<p>衽金革，死而不厌，北方之强也。而强者居之。</p>
<p>故君子和而不流，强哉矫。中立而不倚，强哉矫。国有道，不变塞焉，强哉矫。国无道，至死不变，强哉矫。”</p>
<h1 id="第十一章">第十一章</h1>
<p>子曰：“素隐行怪，后世有述焉：吾弗为之矣。</p>
<p>君子遵道而行，半途而废：吾弗能已矣。</p>
<p>君子依乎中庸，遁世不见知而不悔。唯圣者能之。”</p>
<h1 id="第十二章">第十二章</h1>
<p>君子之道，费而隐。</p>
<p>夫妇之愚，可以与知焉，及其至也，虽圣人亦有所不知焉。夫妇之不肖，可以能行焉，及其至也，虽圣人亦有所不能焉。天地之大也，人犹有所憾。故君子语大，天下莫能载焉，语小，天下莫能破焉。</p>
<p>诗云：“鸢飞戾天；鱼跃于渊。”言其上下察也。</p>
<p>君子之道，造端乎夫妇；及其至也，察乎天地。</p>
<h1 id="第十三章">第十三章</h1>
<p>子曰：“道不远人。人之为道而远人，不可以为道。</p>
<p>诗云：‘伐柯伐柯，其则不远。’执柯以伐柯，睨而视之，犹以为远。故君子以人治人，改而止。</p>
<p>忠恕违道不远。施诸己而不愿，亦勿施于人。</p>
<p>君子之道四，丘未能一焉：所求乎子以事父，未能也；所求乎臣以事君，未能也；所求乎弟以事兄，未能也；所求乎朋友先施之，未能也。庸德之行，庸言之谨；有所不足，不敢不勉；有余，不敢尽。言顾行，行顾言。君子胡不慥慥尔。”</p>
<h1 id="第十四章">第十四章</h1>
<p>君子素其位而行，不愿乎其外。</p>
<p>素富贵，行乎富贵；素贫贱，行乎贫贱；素夷狄，行乎夷狄；素患难，行乎患难。君子无入而不自得焉。</p>
<p>在上位，不陵下；在下位，不援上；正己而不求于人则无怨。上不怨天，下不尤人。</p>
<p>故君子居易以俟命，小人行险以徼幸。</p>
<p>子曰：“射有似乎君子。失诸正鹄，反求诸其身。”</p>
<h1 id="第十五章">第十五章</h1>
<p>君子之道，辟如行远必自迩，辟如登高必自卑。</p>
<p>诗曰：“妻子好合，如鼓瑟琴。兄弟既翕，和乐且耽。宜尔室家，乐尔妻帑。”</p>
<p>子曰：“父母其顺矣乎。”</p>
<h1 id="第十六章">第十六章</h1>
<p>子曰：“鬼神之为德，其盛矣乎。</p>
<p>视之而弗见；听之而弗闻；体物而不可遗。</p>
<p>使天下之人，齐明盛服，以承祭祀。洋洋乎，如在其上，如在其左右。</p>
<p>诗曰：‘神之格思，不可度思，矧可射思？’</p>
<p>夫微之显。诚之不可揜，如此夫。”</p>
<h1 id="第十七章">第十七章</h1>
<p>子曰：“舜其大孝也与！德为圣人，尊为天子，富有四海之内。宗庙飨之，子孙保之。”</p>
<p>故大德，必得其位，必得其禄，必得其名，必得其寿。</p>
<p>故天之生物必因其材而笃焉。故栽者培之，倾者覆之。</p>
<p>诗曰：‘嘉乐君子，宪宪令德，宜民宜人。受禄于天。保佑命之，自天申之。’</p>
<p>故大德者必受命。”</p>
<h1 id="第十八章">第十八章</h1>
<p>子曰：“无忧者，其惟文王乎。以王季为父，以武王为子。父作之，子述之。</p>
<p>武王缵太王、王季、文王之绪。壹戎衣，而有天下。身不失天下之显名。尊为天子。富有四海之内。宗庙飨之。子孙保之。</p>
<p>武王末受命，周公成文武之德。追王太王、王季，上祀先公以天子之礼。斯礼也，达乎诸侯大夫，及士庶人。父为大夫，子为士；葬以大夫，祭以士。父为士，子为大夫；葬以士，祭以大夫。期之丧，达乎大夫；三年之丧，达乎天子；父母之丧，无贵贱，一也。”</p>
<h1 id="第十九章">第十九章</h1>
<p>子曰：“武王、周公，其达孝矣乎。</p>
<p>夫孝者，善继人之志，善述人之事者也。</p>
<p>春秋，修其祖庙，陈其宗器，设其裳衣，荐其时食。</p>
<p>宗庙之礼，所以序昭穆也。序爵，所以辨贵贱也。序事，所以辨贤也。旅酬下为上，所以逮贱也。燕毛所以序齿也。</p>
<p>践其位，行其礼，奏其乐，敬其所尊，爱其所亲，事死如事生，事亡如事存，孝之至也。</p>
<p>郊社之礼，所以事上帝也。宗庙之礼，所以祀乎其先也。明乎郊社之礼，禘尝之义，治国其如示诸掌乎。”</p>
<h1 id="第二十章">第二十章</h1>
<p>哀公问政。</p>
<p>子曰：“文武之政，布在方策。其人存，则其政举；其人亡，则其政息。</p>
<p>人道敏政，地道敏树。</p>
<p>夫政也者，蒲卢也。故为政在人。取人以身。修身以道。修道以仁。</p>
<p>仁者，人也，亲亲为大。义者，宜也，尊贤为大。亲亲之杀，尊贤之等，礼所生也。</p>
<p>在下位，不获乎上，民不可得而治矣。</p>
<p>故君子，不可以不修身。思修身，不可以不事亲。思事亲，不可以不知人。思知人，不可以不知天。</p>
<p>天下之达道五，所以行之者三，曰：君臣也、父子也、夫妇也、昆弟也、朋友之交也。五者，天下之达道也。知、仁、勇三者，天下之达德也。所以行之者一也。</p>
<p>或生而知之；或学而知之；或困而知之：及其知之，一也。或安而行之；或利而行之；或勉强而行之：及其成功，一也。”</p>
<p>子曰：“好学近乎知。力行近乎仁。知耻近乎勇。</p>
<p>知斯三者，则知所以修身。知所以修身，则知所以治人。知所以治人，则知所以治天下国家矣。</p>
<p>凡为天下国家有九经，曰：修身也、尊贤也、亲亲也、敬大臣也、体群臣也、子庶民也、来百工也、柔远人也、怀诸侯也。</p>
<p>修身，则道立。尊贤，则不惑。亲亲，则诸父昆弟不怨。敬大臣，则不眩。体群臣，则士之报礼重。子庶民，则百姓劝。来百工，则财用足。柔远人，则四方归之。怀诸侯，则天下畏之。</p>
<p>齐明盛服，非礼不动：所以修身也。去谗远色，贱货而贵德，所以劝贤也。尊其位，重其禄，同其好恶，所以劝亲亲也。官盛任使，所以劝大臣也。忠信重禄，所以劝士也。时使薄敛，所以劝百姓也。日省月试，既廪称事，所以劝百工也。送往迎来，嘉善而矜不能所以柔远人也。继绝世，举废国，治乱持危，朝聘以时，厚往而薄来，所以怀诸侯也。</p>
<p>凡为天下国家有九经，所以行之者一也。</p>
<p>凡事，豫(预)则立，不豫(预)则废。言前定，则不跲。事前定，则不困。行前定，则不疚。道前定，则不穷。</p>
<p>在下位不获乎上，民不可得而治矣。获乎上有道：不信乎朋友，不获乎上矣。信乎朋友有道：不顺乎亲，不信乎朋友矣。顺乎亲有道：反诸身不诚，不顺乎亲矣。诚身有道：不明乎善，不诚乎身矣。</p>
<p>诚者，天之道也。诚之者，人之道也。诚者，不勉而中不思而得：从容中道，圣人也。诚之者，择善而固执之者也。</p>
<p>博学之，审问之，慎思之，明辨之，笃行之。</p>
<p>有弗学，学之弗能，弗措也。有弗问，问之弗知，弗措也。有弗思，思之弗得，弗措也。有弗辨，辨之弗明，弗措也。有弗行，行之弗笃，弗措也。人一能之，己百之。人十能之，己千之。</p>
<p>果能此道矣，虽愚必明，虽柔必强。”</p>
<h1 id="第二十一章">第二十一章</h1>
<p>“自诚明，谓之性；自明诚，谓之教。诚则明矣；明则诚矣。”</p>
<h1 id="第二十二章">第二十二章</h1>
<p>唯天下至诚，为能尽其性；能尽其性，则能尽人之性；能尽人之性，则能尽物之性；能尽物之性，则可以赞天地之化育；可以赞天地之化育，则可以与天地参矣。</p>
<h1 id="第二十三章">第二十三章</h1>
<p>其次致曲。曲能有诚。诚则形。形则著。著则明。明则动。动则变。变则化。唯天下至诚为能化。</p>
<h1 id="第二十四章">第二十四章</h1>
<p>至诚之道可以前知。国家将兴，必有祯祥；国家将亡，必有妖孽。见乎蓍龟，动乎四体。祸福将至，善必先知之；不善，必先知之。故至诚如神。</p>
<h1 id="第二十五章">第二十五章</h1>
<p>诚者自成也，而道自道也。</p>
<p>诚者，物之终始，不诚无物。是故君子诚之为贵。</p>
<p>诚者，非自成己而已也。所以成物也。成己仁也。成物知也。性之德也，合外内之道也。故时措之宜也。</p>
<h1 id="第二十六章">第二十六章</h1>
<p>故至诚无息。</p>
<p>不息则久，久则征。</p>
<p>征则悠远。悠远，则博厚。博厚，则高明。</p>
<p>博厚，所以载物也。高明，所以覆物也。悠久，所以成物也。</p>
<p>博厚，配地。高明，配天。悠久，无疆。</p>
<p>如此者，不见而章，不动而变，无为而成。</p>
<p>天地之道，可一言而尽也。其为物不贰，则其生物不测。</p>
<p>天地之道，博也、厚也、高也、明也、悠也、久也。</p>
<p>今夫天斯昭昭之多，及其无穷也，日月星辰系焉，万物覆焉。今夫地一撮土之多，及其广厚载华岳而不重，振河海而不洩，万物载焉。今夫山一卷石之多，及其广大，草木生之，禽兽居之，宝藏兴焉。今夫水，一勺之多，及其不测，鼋、鼍、蛟、龙、鱼、鳖生焉，货财殖焉。</p>
<p>诗云，“维天之命，於穆不已。”盖曰，天之所以为天也。“於乎不显，文王之德之纯。”盖曰，文王之所以为文也。纯亦不已。</p>
<h1 id="第二十七章">第二十七章</h1>
<p>大哉圣人之道！</p>
<p>洋洋乎，发育万物，峻极于天。</p>
<p>优优大哉，礼仪三百威仪三千。</p>
<p>待其人而後行。</p>
<p>故曰：“苟不至德，至道不凝焉。”</p>
<p>故君子尊德性，而道问学，致广大，而尽精微，极高明，而道中庸。温故而知新，敦厚以崇礼。</p>
<p>是故居上不骄，为下不倍。国有道，其言足以兴；国无道，其默足以容。诗曰：“既明且哲，以保其身。”其此之谓与？</p>
<h1 id="第二十八章">第二十八章</h1>
<p>子曰：“愚而好自用，贱而好自专。生乎今之世，反古之道。如此者灾及其身者也。”</p>
<p>非天子不议礼，不制度，不考文。</p>
<p>今天下，车同轨，书同文，行同伦。</p>
<p>虽有其位，苟无其德，不敢作礼乐焉。虽有其德，苟无其位，亦不敢作礼乐焉。</p>
<p>子曰：“吾说夏礼，杞不足徵也。吾学殷礼，有宋存焉。吾学周礼，今用之。吾从周。”</p>
<h1 id="第二十九章">第二十九章</h1>
<p>王天下有三重焉，其寡过矣乎！</p>
<p>上焉者虽善，无征。无征，不信。不信，民弗从。下焉者虽善，不尊。不尊，不信。不信，民弗从。</p>
<p>故君子之道，本诸身，征诸庶民。考诸三王而不缪，建诸天地而不悖。质诸鬼神而无疑，百世以俟圣人而不惑。</p>
<p>质诸鬼神而无疑，知天也。百世以俟圣人而不惑，知人也。</p>
<p>是故君子动而世为天下道，行而世为天下法，言而世为天下则。远之，则有望；近之，则不厌。</p>
<p>诗曰：“在彼无恶，在此无射；庶几夙夜，以永终誉。”君子未有不如此，而蚤有誉于天下者也。</p>
<h1 id="第三十章">第三十章</h1>
<p>仲尼祖述尧舜，宪章文武。上律天时，下袭水土。</p>
<p>辟如天地之无不持载，无不覆帱。辟如四时之错行，如日月之代明。</p>
<p>万物并育而不相害。道并行而不相悖。小德川流；大德敦化。此天地之所以为大也。</p>
<h1 id="第三十一章">第三十一章</h1>
<p>唯天下至圣，为能聪明睿知足以有临也；宽裕温柔足以有容也；发强刚毅、足以有执也；齐庄中正足以有敬也；文理密察足以有别也。</p>
<p>溥博，渊泉，而时出之。</p>
<p>溥博如天，渊泉如渊。见而民莫不敬，言而民莫不信，行而民莫不说。</p>
<p>是以声名洋溢乎中国，施及蛮貊。舟车所至，人力所通，天之所覆，地之所载，日月所照，霜露所队：凡有血气者莫不尊亲，故曰，“配天”。</p>
<h1 id="第三十二章">第三十二章</h1>
<p>唯天下至诚，为能经纶天下之大经，立天下之大本，知天地之化育。夫焉有所倚？</p>
<p>肫肫其仁！渊渊其渊！浩浩其天！</p>
<p>苟不固聪明圣知，达天德者，其孰能知之？</p>
<h1 id="第三十三章">第三十三章</h1>
<p>诗曰：“衣锦尚絅”，恶其文之著也。故君子之道，暗然而日章；小人之道，的然而日亡。君子之道，淡而不厌、简而文、温而理。知远之近，知风之自，知微之显。可与入德矣。</p>
<p>诗云：“潜虽伏矣，亦孔之昭。”故君子内省不疚，无恶于志。君子之所不可及者，其唯人之所不见乎。</p>
<p>诗云：“相在尔室，尚不愧于屋漏。”故君子不动而敬，不言而信。</p>
<p>诗曰：“奏假无言，时靡有争。”是故君子不赏而民劝，不怒而民威于鈇钺。</p>
<p>诗曰：“不显惟德，百辟其刑之。”是故君子笃恭而天下平。</p>
<p>诗云：“予怀明德，不大声以色。”子曰：“声色之于以化民，末也。”</p>
<p>诗曰：“德輶如毛。”毛犹有伦。“上天之载，无声无臭。”至矣。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>