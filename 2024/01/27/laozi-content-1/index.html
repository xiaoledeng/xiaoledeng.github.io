<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>通行版《老子》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">通行版《老子》</h2>

</div>



<div class="meta">
  <div><span data-pagefind-meta="date">2024-01-27</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      </div>
  </div>

<div class="content">
  <h1 id="第1章">第1章</h1>
<p>道可道，非常道；名可名，非常名。</p>
<p>无名天地之始，有名万物之母。</p>
<p>故常无，欲以观其妙；常有，欲以观其徼。</p>
<p>此两者同出而异名，同谓之玄，玄之又玄，众妙之门。</p>
<h1 id="第2章">第2章</h1>
<p>天下皆知美之为美，斯恶已。皆知善之为善，斯不善已。</p>
<p>故有无相生，难易相成，长短相形，高下相倾，音声相和，前后相随，恒也。</p>
<p>是以圣人处无为之事，行不言之教，万物作焉而不辞，生而不有，为而不恃，功成而弗居。夫唯弗居，是以不去。</p>
<h1 id="第3章">第3章</h1>
<p>不尚贤，使民不争；不贵难得之货，使民不为盗；不见可欲，使民心不乱。</p>
<p>是以圣人之治，虚其心，实其腹；弱其志，强其骨。常使民无知无欲。使夫知者不敢为也。为无为，则无不治。</p>
<h1 id="第4章">第4章</h1>
<p>道冲，而用之或不盈。渊兮，似万物之宗。</p>
<p>挫其锐，解其纷，和其光，同其尘。湛兮，似或存。吾不知谁之子，象帝之先。</p>
<h1 id="第5章">第5章</h1>
<p>天地不仁，以万物为刍狗；圣人不仁，以百姓为刍狗。</p>
<p>天地之间，其犹橐籥乎？虚而不屈，动而愈出。多言数穷，不如守中。</p>
<h1 id="第6章">第6章</h1>
<p>谷神不死，是谓玄牝。玄牝之门，是谓天地根。绵绵若存，用之不勤。</p>
<h1 id="第7章">第7章</h1>
<p>天长地久。天地所以能长且久者，以其不自生，故能长生。</p>
<p>是以圣人后其身而身先，外其身而身存。非以其无私耶？故能成其私。</p>
<h1 id="第8章">第8章</h1>
<p>上善若水，水善利万物而不争。处众人之所恶，故几于道。</p>
<p>居善地，心善渊，与善仁，言善信，政善治，事善能，动善时。夫唯不争，故无尤。</p>
<h1 id="第9章">第9章</h1>
<p>持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功遂身退，天之道也。</p>
<h1 id="第10章">第10章</h1>
<p>载营魄抱一，能无离乎？专气致柔，能如婴儿乎？涤除玄鉴，能无疵乎？爱民治国，能无为乎？天门开阖，能为雌乎？明白四达，能无知乎？</p>
<p>生之、畜之，生而不有，为而不恃，长而不宰。是谓玄德。</p>
<h1 id="第11章">第11章</h1>
<p>三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。</p>
<p>故有之以为利，无之以为用。</p>
<h1 id="第12章">第12章</h1>
<p>五色令人目盲；五音令人耳聋；五味令人口爽；驰骋畋猎，令人心发狂；难得之货，令人行妨。</p>
<p>是以圣人为腹不为目，故去彼取此。</p>
<h1 id="第13章">第13章</h1>
<p>宠辱若惊，贵大患若身。</p>
<p>何谓宠辱若惊？宠为下，得之若惊，失之若惊，是谓宠辱若惊。</p>
<p>何谓贵大患若身？吾所以有大患者，为吾有身，及吾无身，吾有何患？</p>
<p>故贵以身为天下者，若可寄天下；爱以身为天下者，若可托天下。</p>
<h1 id="第14章">第14章</h1>
<p>视之不见，名曰夷；听之不闻，名曰希；搏之不得，名曰微。此三者，不可致诘，故混而为一。</p>
<p>其上不皦，其下不昧，绳绳兮不可名，复归於无物。</p>
<p>是谓无状之状，无物之象，是谓惚恍。迎之不见其首，随之不见其后。</p>
<p>执古之道，以御今之有。能知古始，是谓道纪。</p>
<h1 id="第15章">第15章</h1>
<p>古之善为道者，微妙玄通，深不可识。</p>
<p>夫唯不可识，故强为之容；豫兮若冬涉川；犹兮若畏四邻；俨兮其若客；涣兮若冰之将释；敦兮其若朴；旷兮其若谷；混兮其若浊；孰能浊以止，静之徐清？孰能安以久，动之徐生？</p>
<p>保此道者，不欲盈。夫唯不盈，故能蔽而不成。</p>
<h1 id="第16章">第16章</h1>
<p>致虚极；守静笃。万物并作，吾以观复。</p>
<p>夫物芸芸，各复归其根。归根曰静，静曰复命。复命曰常，知常曰明。不知常，妄作凶。知常容，容乃公，公乃全，全乃天，天乃道，道乃久，没身不殆。</p>
<h1 id="第17章">第17章</h1>
<p>太上，下知有知；其次，亲而誉之；其次，畏之；其次，侮之。</p>
<p>信不足焉，有不信焉。悠兮，其贵言。功成事遂，百姓皆谓：我自然。</p>
<h1 id="第18章">第18章</h1>
<p>大道废，有仁义；智慧出，有大伪；六亲不和，有孝慈；国家昏乱，有忠臣。</p>
<h1 id="第19章">第19章</h1>
<p>绝圣弃智，民利百倍；绝仁弃义，民复孝慈；绝巧弃利，盗贼无有。</p>
<p>此三者，以为文不足，故令有所属。见素抱朴，少私寡欲，绝学无忧。</p>
<h1 id="第20章">第20章</h1>
<p>唯之与阿，相去几何？善之与恶，相去若何？人之所畏，不可不畏。</p>
<p>荒兮其未央哉！众人熙熙，如享太牢，如春登台。我独泊兮其未兆，沌沌兮，如婴儿之未孩；儡儡兮若无所归。众人皆有馀，而我独若遗。</p>
<p>我愚人之心也哉！俗人昭昭，我独昏昏；俗人察察，我独闷闷。澹兮其若海；飂兮若无止。众人皆有以，而我独顽似鄙。我独异于人，而贵食母。</p>
<h1 id="第21章">第21章</h1>
<p>孔德之容，惟道是从。道之为物，惟恍惟惚。</p>
<p>惚兮恍兮，其中有象；恍兮惚兮，其中有物；窈兮冥兮，其中有精；其精甚真，其中有信。</p>
<p>自今及古，其名不去，以阅众甫。吾何以知眾甫之状哉？以此。</p>
<h1 id="第22章">第22章</h1>
<p>曲则全，枉则直，洼则盈，敝则新，少则得，多则惑。</p>
<p>是以圣人抱一为天下式。不自见，故明；不自是，故彰；不自伐，故有功；不自矜，故长。</p>
<p>夫唯不争，故天下莫能与之争。古之所谓曲则全者，岂虚言哉！诚全而归之。</p>
<h1 id="第23章">第23章</h1>
<p>希言自然。故飘风不终朝，骤雨不终日。</p>
<p>孰为此者？天地。天地尚不能久，而况於人乎？故从事於道者，同於道；德者，同於德；失者，同於失。</p>
<p>同於道者，道亦乐得之；同於德者，德亦乐得之；同於失者，失亦乐得之。信不足焉，有不信焉。</p>
<h1 id="第24章">第24章</h1>
<p>跂者不立；跨者不行；自见者不明；自是者不彰；自伐者无功；自矜者不长。</p>
<p>其在道也，曰余食赘形，物或恶之，故有道者不处。</p>
<h1 id="第25章">第25章</h1>
<p>有物混成，先天地生，寂兮寥兮，独立而不改，周行而不殆，可以为天地母。</p>
<p>吾不知其名，字之曰道，强为之名曰大。大曰逝，逝曰远，远曰反。</p>
<p>故道大，天大，地大，人亦大。域中有四大，而人居其一焉。</p>
<p>人法地，地法天，天法道，道法自然。</p>
<h1 id="第26章">第26章</h1>
<p>重为轻根，静为躁君。是以君子终日行不离辎重，虽有荣观，燕处超然，奈何万乘之主，而以身轻天下？轻则失根，躁则失君。</p>
<h1 id="第27章">第27章</h1>
<p>善行，无辙跡；善言，无瑕谪；善数，不用筹策；善闭，无关楗而不可开；善结，无绳约而不可解。</p>
<p>是以圣人常善救人，故无弃人；常善救物，故无弃物。是谓袭明。</p>
<p>故善人者，不善人之师；不善人者，善人之资。不贵其师，不爱其资，虽智大迷。是谓要妙。</p>
<h1 id="第28章">第28章</h1>
<p>知其雄，守其雌，为天下谿。为天下谿，常德不离，复归于婴儿。</p>
<p>知其白，守其黑，为天下式。为天下式，常德不忒，复归于无极。</p>
<p>知其荣，守其辱，为天下谷。为天下谷，常德乃足，复归于朴。</p>
<p>朴散则为器，圣人用之，则为官长，故大制不割。</p>
<h1 id="第29章">第29章</h1>
<p>将欲取天下而为之，吾见其不得已。</p>
<p>天下神器，不可为也，不可执也。为者败之，执者失之。是以圣人无为，故无败；无执，故无失。</p>
<p>夫物或行或随；或嘘或吹；或强或羸；或载或隳。是以圣人去甚，去奢，去泰。</p>
<h1 id="第30章">第30章</h1>
<p>以道佐人主者，不以兵强天下。其事好还。师之所处，荆棘生焉。</p>
<p>大军之后，必有凶年。善者果而已，不敢以取强。果而勿矜，果而勿伐，果而勿骄。果而不得已，果而勿强。</p>
<p>物壮则老，是谓不道，不道早已。</p>
<h1 id="第31章">第31章</h1>
<p>夫兵者，不祥之器，物或恶之，故有道者不处。</p>
<p>君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可得志于天下矣。</p>
<p>吉事尚左，凶事尚右。偏将军居左，上将军居右，言以丧礼处之。杀人之众，以悲哀泣之，战胜以丧礼处之。</p>
<h1 id="第32章">第32章</h1>
<p>道常无名，朴。虽小，天下莫能臣。侯王若能守之，万物将自宾。天地相合，以降甘露，民莫之令而自均。</p>
<p>始制有名，名亦既有，夫亦将知止，知止可以不殆。譬道之在天下，犹川谷之於江海。</p>
<h1 id="第33章">第33章</h1>
<p>知人者智，自知者明。胜人者有力，自胜者强。知足者富。强行者有志。不失其所者久。死而不亡者寿。</p>
<h1 id="第34章">第34章</h1>
<p>大道泛兮，其可左右。万物恃之以生而不辞，功成而不有。衣养万物而不为主。</p>
<p>常无欲，可名于小；万物归焉而不为主，可名为大。以其终不自为大，故能成其大。</p>
<h1 id="第35章">第35章</h1>
<p>执大象，天下往。往而不害，安平泰。乐与饵，过客止。</p>
<p>道之出口，淡乎其无味，视之不足见，听之不足闻，用之不足既。</p>
<h1 id="第36章">第36章</h1>
<p>将欲歙之，必固张之；将欲弱之，必固强之；将欲废之，必固兴之；将欲取之，必固与之。是谓微明。</p>
<p>柔弱胜刚强。鱼不可脱于渊，国之利器不可以示人。</p>
<h1 id="第37章">第37章</h1>
<p>道常无为而无不为。侯王若能守之，万物将自化。化而欲作，吾将镇之以无名之朴。镇之以无名之朴，夫将不欲。不欲以静，天下将自定。</p>
<h1 id="第38章">第38章</h1>
<p>上德不德，是以有德；下德不失德，是以无德。上德无为而无以为；下德无为而有以为。</p>
<p>上仁为之而无以为；上义为之而有以为。上礼为之而莫之应，则攘臂而扔之。</p>
<p>故失道而后德，失德而后仁，失仁而后义，失义而后礼。</p>
<p>夫礼者，忠信之薄，而乱之首。前识者，道之华，而愚之始。</p>
<p>是以大丈夫处其厚，不居其薄；处其实，不居其华。故去彼取此。</p>
<h1 id="第39章">第39章</h1>
<p>昔之得一者，天得一以清；地得一以宁；神得一以灵；谷得一以盈，万物得一以生；侯王得一以为天下正。</p>
<p>其致之也，谓天无以清，将恐裂；地无以宁，将恐废；神无以灵，将恐歇；谷无以盈，将恐竭；万物无以生，将恐灭；侯王无以正，将恐蹶。故贵以贱为本，高以下为基。</p>
<p>是以侯王自谓孤、寡、不穀。此非以贱为本邪？非乎？故至誉无誉。</p>
<p>是故不欲琭琭如玉，珞珞如石。</p>
<h1 id="第40章">第40章</h1>
<p>反者道之动；弱者道之用。天下万物生于有，有生于无。</p>
<h1 id="第41章">第41章</h1>
<p>上士闻道，勤而行之；中士闻道，若存若亡；下士闻道，大笑之。不笑不足以为道。</p>
<p>故建言有之：明道若昧，进道若退，夷道若颣。</p>
<p>上德若谷，大白若辱，广德若不足，建德若偷，质真若渝；大方无隅；大器免成；大音希声；大象无形；道隐无名。</p>
<p>夫唯道，善始且善成。</p>
<h1 id="第42章">第42章</h1>
<p>道生一，一生二，二生三，三生万物。万物负阴而抱阳，冲气以为和。</p>
<p>人之所恶，唯孤、寡、不穀，而王公以为称。故物或损之而益，或益之而损。</p>
<p>人之所教，我亦教之。强梁者不得其死，吾将以为教父。</p>
<h1 id="第43章">第43章</h1>
<p>天下之至柔，驰骋天下之至坚。无有入无间，吾是以知无为之有益。不言之教，无为之益，天下希及之。</p>
<h1 id="第44章">第44章</h1>
<p>名与身孰亲？身与货孰多？得与亡孰病？甚爱必大费；多藏必厚亡。故知足不辱，知止不殆，可以长久。</p>
<h1 id="第45章">第45章</h1>
<p>大成若缺，其用不弊。大盈若冲，其用不穷。大直若屈，大巧若拙，大辩若讷。躁胜寒，静胜热。清静为天下正。</p>
<h1 id="第46章">第46章</h1>
<p>天下有道，却走马以粪。天下无道，戎马生於郊。祸莫大于不知足；咎莫大于欲得。故知足之足，常足矣。</p>
<h1 id="第47章">第47章</h1>
<p>不出户，知天下；不窥牖，见天道。其出弥远，其知弥少。是以圣人不行而知，不见而明，不为而成。</p>
<h1 id="第48章">第48章</h1>
<p>为学日益，为道日损。损之又损，以至於无为。无为而无不为。取天下常以无事，及其有事，不足以取天下。</p>
<h1 id="第49章">第49章</h1>
<p>圣人无常心，以百姓心为心。</p>
<p>善者，吾善之；不善者，吾亦善之；德善。</p>
<p>信者，吾信之；不信者，吾亦信之；德信。</p>
<p>圣人在天下，歙歙焉，為天下浑其心，百姓皆注其耳目，圣人皆孩之。</p>
<h1 id="第50章">第50章</h1>
<p>出生入死。生之徒，十有三；死之徒，十有三；人之生，动之于死地，亦十有三。夫何故？以其生生之厚。</p>
<p>盖闻善摄生者，路行不遇兕虎，入军不被甲兵；兕无所投其角，虎无所用其爪，兵无所容其刃。夫何故？以其无死地。</p>
<h1 id="第51章">第51章</h1>
<p>道生之，德畜之，物形之，势成之。是以万物莫不尊道而贵德。道之尊，德之贵，夫莫之命而常自然。</p>
<p>故道生之，德畜之；长之育之，亭之毒之，养之覆之。生而不有，为而不恃，长而不宰。是谓玄德。</p>
<h1 id="第52章">第52章</h1>
<p>天下有始，以为天下母。既得其母，以知其子；既知其子，复守其母，没身不殆。</p>
<p>塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃；是为袭常。</p>
<h1 id="第53章">第53章</h1>
<p>使我介然有知，行於大道，唯施是畏。</p>
<p>大道甚夷，而人好径。朝甚除，田甚芜，仓甚虚；服文采，带利剑，厌饮食，财货有餘；是为盗夸。非道也哉！</p>
<h1 id="第54章">第54章</h1>
<p>善建者不拔，善抱者不脱，子孙以祭祀不辍。</p>
<p>修之于身，其德乃真；修之于家，其德乃余；修之于乡，其德乃长；修之于邦，其德乃丰；修之于天下，其德乃普。</p>
<p>故以身观身，以家观家，以乡观乡，以邦观邦，以天下观天下。吾何以知天下之然哉？以此。</p>
<h1 id="第55章">第55章</h1>
<p>含德之厚，比于赤子。蜂虿虺蛇不螫，攫鸟猛兽不搏。骨弱筋柔而握固，未知牝牡之合而朘作，精之至也。终日号而不嗄，和之至也。</p>
<p>知和曰常，知常曰明，益生曰祥，心使气曰强。物壮则老，谓之不道，不道早已。</p>
<h1 id="第56章">第56章</h1>
<p>知者不言，言者不知。塞其兑，闭其门；挫其锐，解其纷；和其光，同其尘，是谓玄同。</p>
<p>故不可得而亲，不可得而疏；不可得而利，不可得而害；不可得而贵，不可得而贱；故为天下贵。</p>
<h1 id="第57章">第57章</h1>
<p>以正治国，以奇用兵，以无事取天下。吾何以知其然哉？以此：天下多忌讳，而民弥贫；民多利器，国家滋昏；人多伎巧，奇物滋起；法令滋彰，盗贼多有。</p>
<p>故圣人云：我无为，而民自化；我好静，而民自正；我无事，而民自富；我无欲，而民自朴。</p>
<h1 id="第58章">第58章</h1>
<p>其政闷闷，其民淳淳；其政察察，其民缺缺。祸兮福所倚；福兮祸所伏。孰知其极？其无正邪？正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。</p>
<h1 id="第59章">第59章</h1>
<p>治人事天，莫若啬。夫为啬，是谓早服；早服谓之重积德；重积德则无不克；无不克则莫知其极；莫知其极，可以有国；有国之母，可以长久；是谓深根固柢，长生久视之道。</p>
<h1 id="第60章">第60章</h1>
<p>治大国，若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。</p>
<h1 id="第61章">第61章</h1>
<p>大邦者下流，天下之牝，天下之交也。牝常以静胜牡，以静为下。故大邦以下小邦，则取小邦；小邦以下大邦，则取大邦。故或下以取，或下而取。大邦不过欲兼畜人，小邦不过欲入事人。夫两者各得所欲，大者宜为下。</p>
<h1 id="第62章">第62章</h1>
<p>道者万物之奥。善人之宝，不善人之所保。美言可以市尊，美行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者何？不曰：求以得，有罪以免邪？故为天下贵。</p>
<h1 id="第63章">第63章</h1>
<p>为无为，事无事，味无味。大小多少。报怨以德。图难于其易，为大于其细；天下难事，必作于易；天下大事，必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。</p>
<h1 id="第64章">第64章</h1>
<p>其安易持，其未兆易谋；其脆易泮，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。是以圣人无为，故无败，无执故无失。民之从事，常于几成而败之。慎终如始，则无败事。是以圣人欲不欲，不贵难得之货，学不学，复众人之所过，以辅万物之自然而不敢为。</p>
<h1 id="第65章">第65章</h1>
<p>古之善为道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦稽式。常知稽式，是谓玄德。玄德深矣，远矣，与物反矣，然后乃至大顺。</p>
<h1 id="第66章">第66章</h1>
<p>江海之所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。</p>
<h1 id="第67章">第67章</h1>
<p>天下皆谓我道大，似不肖。夫唯大，故似不肖。若肖，久矣其细也夫！我有三宝，持而保之。一曰慈，二曰俭，三曰不敢为天下先。慈故能勇；俭故能广；不敢为天下先，故能成器长。今舍慈且勇；舍俭且广；舍后且先；死矣！夫慈以战则胜，以守则固。天将救之，以慈卫之。</p>
<h1 id="第68章">第68章</h1>
<p>善为士者，不武；善战者，不怒；善胜敌者，不与；善用人者，为之下。是谓不争之德，是谓用人之力，是谓配天古之极。</p>
<h1 id="第69章">第69章</h1>
<p>用兵有言：吾不敢为主，而为客；不敢进寸，而退尺。是谓行无行；攘无臂；执无兵；乃无敌。祸莫大于轻敌，轻敌几丧吾宝。故抗兵相若，哀者胜矣。</p>
<h1 id="第70章">第70章</h1>
<p>吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵。是以圣人被褐而怀玉。</p>
<h1 id="第71章">第71章</h1>
<p>知不知，尚矣；不知知，病也。圣人不病，以其病病。夫唯病病，是以不病。</p>
<h1 id="第72章">第72章</h1>
<p>民不畏威，则大威至。无狎其所居，无厌其所生。夫唯不厌，是以不厌。是以圣人自知不自见；自爱不自贵。故去彼取此。</p>
<h1 id="第73章">第73章</h1>
<p>勇于敢则杀，勇于不敢则活。此两者，或利或害。天之所恶，孰知其故？</p>
<p>天之道，不争而善胜，不言而善应，不召而自来，繟然而善谋。天网恢恢，疏而不失。</p>
<h1 id="第74章">第74章</h1>
<p>民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。</p>
<p>夫代司杀者杀，是谓代大匠斲。夫代大匠斲者，希有不伤其手矣。</p>
<h1 id="第75章">第75章</h1>
<p>民之饥，以其上食税之多，是以饥。民之难治，以其上之有为，是以难治。民之轻死，以其上求生之厚，是以轻死。夫唯无以生为者，是贤於贵生。</p>
<h1 id="第76章">第76章</h1>
<p>人之生也柔弱，其死也坚强。草木之生也柔脆，其死也枯槁。</p>
<p>故坚强者死之徒，柔弱者生之徒。是以兵强则灭，木强则折。强大处下，柔弱处上。</p>
<h1 id="第77章">第77章</h1>
<p>天之道，其犹张弓欤？高者抑之，下者举之；有余者损之，不足者补之。天之道，损有余而补不足。</p>
<p>人之道，则不然，损不足以奉有余。孰能有余以奉天下，唯有道者。</p>
<p>是以圣人为而不恃，功成而不处，其不欲见贤邪。</p>
<h1 id="第78章">第78章</h1>
<p>天下莫柔弱於水，而攻坚强者莫之能胜，以其无以易之。弱之胜强，柔之胜刚，天下莫不知，莫能行。</p>
<p>是以圣人云：「受国之垢，是谓社稷主；受国不祥，是为天下王。」正言若反。</p>
<h1 id="第79章">第79章</h1>
<p>和大怨，必有余怨，报怨以德，安可以为善？是以圣人执左契，不责于人。</p>
<p>故有德司契，无德司彻。天道无亲，常与善人。</p>
<h1 id="第80章">第80章</h1>
<p>小国寡民。使有什伯之器而不用；使民重死而不远徙；虽有舟舆，无所乘之；虽有甲兵，无所陈之。使人复结绳而用之。甘其食，美其服，安其居，乐其俗，邻国相望，鸡犬之声相闻，民至老死不相往来。</p>
<h1 id="第81章">第81章</h1>
<p>信言不美，美言不信。善者不辩，辩者不善。知者不博，博者不知。圣人不积，既以为人，己愈有，既以与人，己愈多。</p>
<p>天之道，利而不害；圣人之道，为而不争。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>