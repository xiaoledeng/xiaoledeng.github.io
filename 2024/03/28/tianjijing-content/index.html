<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《阴符天机经》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《阴符天机经》</h2>

</div>



<div class="meta">
  <div><span data-pagefind-meta="date">2024-03-28</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/x/">#X</a></span>
      <span><a href="https://xiaoledeng.github.io/tags/iching/">#IChing</a></span>
      </div>
  </div>

<div class="content">
  <h1 id="序">序</h1>
<p>叙曰：有机而无其人者，败；有其人而无其道者，败。故《易》曰：「即鹿无虞，惟入子林中，君子几，不如舍，往吝。」</p>
<p>故圣人观其时而用其符，应其机而制其事，故能运生杀于掌内，成功业于天下者也。​</p>
<p>《易》曰：「君子藏器于身，待时而动。」是以圣人保之于灵台，以观机变。卷之则自胜，舒之则胜人，察之则无形，用之则不极。​</p>
<p>《易》曰：「阴阳不测之谓神。」而阴符象之矣。故圣人不测之符，陶均天下，而元所归怨矣。</p>
<p>夫天为地主，道为德君，故圣人奉地而法天，立德而行道，举天道而为经首，明地以奉之。​</p>
<p>《易》曰：「乃顺承天，待时而动。」是故圣人将欲施为，必先观天道之盈虚，后执而行之。举事应机，则无遗策。​《易》曰：「后天而奉天时。」</p>
<h1 id="昌">昌</h1>
<p>夫圣人法地而奉天，立德而行道。居天地道德之间，建莫大之功者，未有不因五贼而成也。五贼者，其一贼命，其二贼物，其三贼时，其四贼功，其五贼神。皇帝王霸权变之道也。</p>
<p>是以圣人观其机而应之，度其时而用也。故太公立霸典而灭殷朝，行三风而理周室，岂不随时应机，驱驰五贼者也？</p>
<p>故圣人立本于皇王之中，应机于权霸之内，经邦治身，五贼者备矣。则天下望风而从之，竭其性命而无所归其恩怨也。乃谓之曰「有道之盗，无形之兵」，呜呼！寇莫大焉。五贼在心，擒纵在手，治身佐世，莫尚于斯。​《经》云：「见之者昌，不亦宜乎？」</p>
<h1 id="身">身</h1>
<p>夫人心，身之主，魂之宫，魄之府。将欲施行五贼者，莫尚乎心。事有所图，必合天道。此则宇宙虽广，览之只在于掌中。万物虽多，生杀不离于术内。则明天地不足贵以远以厚，而况耳目之前乎？</p>
<h1 id="机">机</h1>
<p>夫杀机者，两朝终始之萌，万人生死之兆，处云雷未泰之日，玄黄流血之时。故天之为变也，则龙出于田，蛇游乎路，此为交战之机，故曰「龙蛇起陆」。人之为变也，则春行秋令，赏逆罚忠，此为颠堕之机，故曰「天地反覆」。天人之机，同时而发，虽千变万化，成败之机定矣。</p>
<h1 id="藏">藏</h1>
<p>夫仁者必有勇，勇者不必有仁。智者能愚，愚者不必能智。故圣人时通则见其巧而建其功，时否则见其拙而昧其迹。故孔明序曰：「太公八十，非不遇也，盖审其主焉。」呜呼！性命巧拙之时，识达行藏之势，可以观变察机，运用五贼。所以然者，夫圣人所以深衷远照，动不失机，观天料人，应时而作。故《易》曰：「知进退存亡而不失其正者，其惟圣人乎！」</p>
<h1 id="静">静</h1>
<p>夫九窍者，在天为九星，在地为九州，在人为九窍。九窍之炁不正，故曰「受邪」。受邪则识用偏，识用偏则不可发机观变。故九窍之急在乎三要，太公曰：「耳、目、口也。」夫耳目口者，心之佐助也，神之门户也，智之枢机也，人之祸福也。故耳无聪，不能别其音；目无明，不能见其机；口无度，不能施其令。夫三要不精，上不能治国，下不能治家，况兵者乎？悬人之性命，为国之存亡，静动之间，不得无事，岂可轻而用之？</p>
<h1 id="人">人</h1>
<p>夫火生于木，火发而木焚。国生于奸，奸生则国乱。亦犹蚕能作茧，茧成则杀其身，人能生事，事烦则害其命。非至圣不能修身炼行，防之于未萌，治之于未乱。夫十围之木，起于拱把；百仞之台，起于足下。治小恶不惧，必成大祸。呜呼！木不相摩，火无由出；国无乱政，奸无由生。有始有终，是非不动。能知之，其惟圣人乎？</p>
<h1 id="安">安</h1>
<p>万物盗天地之精以生成，人盗万物之形以御用，万物盗人之力以种植。彼此相盗，各获其宜，俱不知为万物化。故能用机者，法此三事，以道之盗而贼于物，物亦知为盗之道。所以然者，贵得其时也，贵得其机也，故曰：「合其时而食，则百骸治；应其机而动，则万化安。」乖时失机，则祸乱生也。</p>
<h1 id="神">神</h1>
<p>老君曰：「功成不有，为而不恃。」此全生立德之本也。夫小人者，贪其财则以身徇利，爱其名则以力争功，矜衒神迹而求神名，物共嫉之，必丧其命。欲益招损，是不神矣。夫君子建大功而不恃，防小祸于未萌，退己进人，推能让物，物共戴之。故不夺其利，自发神智，不能争物，物共让之，不居其后；为损招益，是以至神矣。故老君曰：「为者败之，执者失之。」诚哉言也！</p>
<h1 id="圣">圣</h1>
<p>假如千年一圣，五百年一贤，应日月之数所生，而大小之人定矣。夫大人出世，应明德而建圣功。小人当时，则废正纲而生祸乱。故太公说于西伯，知人望而己归周；刘琨表于琅琊，识天时而未离晋。陵母自死，知明主之必兴；括母不诛，见赵军之必败。故天道人事，贤者可以预知；佐非其人，夷于九族。故《易》曰：「长子率师，开国承家。小人勿用，必乱邦也。」</p>
<h1 id="命">命</h1>
<p>夫成败之道未形，死生之机未发，小人能见，君子能知，则易见而难知，见近而知远也。夫见机者，则趋时而就利，皆不保其天年。知机者，则原始而要终，固必全其性命。</p>
<h1 id="倍">倍</h1>
<p>瞽者善听，神不离于耳；聋者善视，心不离于目。其为听也，神则专耳；其为视也，心则专目。耳之与目，递为用师，当用之时，利绝其一。心之所主，则无事不精，犹有十倍之利，何况反覆？以此用之三思，精诚一计，顺时隐显，应机行藏。以此用师，固万倍之胜利。</p>
<h1 id="物">物</h1>
<p>夫人之心，无故不动。生之与死，缘物而然。物动则心生，物静则心死。生死之状，其惟物乎？</p>
<h1 id="目">目</h1>
<p>目者神之门，神者心之主，神之出入，莫不游乎目。故见机者，莫不尚乎目。能知机者，莫不尚乎心。</p>
<h1 id="蠢然">蠢然</h1>
<p>夫道不为万物而生春，万物感春炁而自生。秋不为万物而杀，万物感秋炁而自杀。其为生也，不恃其恩，不求其报，故其恩大矣。其为杀也，不恃其威，不求其惧，其威大矣。凡物取而得之者小，不取而得之者大，故圣人不取。</p>
<p>夫君王有道无道，则人民治乱之机。歌谣或乐或哀，则时年丰俭之兆。时人不能省察，天地乃降征祥，或五云腾起，七曜变行，皆因国风，是以然矣。且宋君失德，荧惑守心。及乎谢愆，退之三舍。用今俦古，皎在目前。以彼喻斯，岂劳心术？故智者悟于人事之初，而愚者晦于星象之后矣。</p>
<h1 id="生">生</h1>
<p>老君以无为有母，静为躁君。夫静者，元炁未分之初，形于元炁之中，故能生天地万物。亦犹人弘静，其心不挠，则能生天下万物也。</p>
<h1 id="胜">胜</h1>
<p>胜，浸长也。天地之道，各自浸长，天则长阳也，地则长阴也。阴阳相招，一昼一夜，递为君臣，更相制胜，故曰「阴阳相胜」。夫开国用师，必侵天道，亦犹金火相交，而非交不伏也。天且弗违，而况于人乎？</p>
<h1 id="顺">顺</h1>
<p>《易》曰：「刚柔相摩而生变化。」变化不慝，故曰「顺」也。夫人之育身治性，尚不可逆时为之，而况经邦佐世之雄哉？</p>
<h1 id="契">契</h1>
<p>至圣之道，窈然无为。无为则无机，无机则至静。夫律历之妙，动则能知，体既虚无，莫得施其管。术亦犹兵者，不失其机，不露其衅，虽有智士，从何制焉？</p>
<h1 id="象">象</h1>
<p>奇器者，阴阳之故，能生万物，亦犹人心，能造万事，象矣。进前，象状也。八卦、六甲，鬼神机密之事，刚柔相制之术，昭昭乎前列其状矣。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>