<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《拟古十二首》李白 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《拟古十二首》李白</h2>

</div>



<div class="meta">
  <div><span data-pagefind-meta="date">2024-02-06</span></div>
  <div>
    <span><a href="https://xiaoledeng.github.io/tags/poetry/">#Poetry</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      </div>
  </div>

<div class="content">
  <h1 id="1">1</h1>
<p>青天何历历，明星如白石。</p>
<p>黄姑与织女，相去不盈尺。</p>
<p>银河无鹊桥，非时将安适。</p>
<p>闺人理纨素，游子悲行役。</p>
<p>瓶冰知冬寒，霜露欺远客。</p>
<p>客似秋叶飞，飘飖不言归。</p>
<p>别后罗带长，愁宽去时衣。</p>
<p>乘月托宵梦，因之寄金徽。</p>
<h1 id="2">2</h1>
<p>高楼入青天，下有白玉堂。</p>
<p>明月看欲堕，当窗悬清光。</p>
<p>遥夜一美人，罗衣沾秋霜。</p>
<p>含情弄柔瑟，弹作陌上桑。</p>
<p>弦声何激烈，风卷绕飞梁。</p>
<p>行人皆踯躅，栖鸟起回翔。</p>
<p>但写妾意苦，莫辞此曲伤。</p>
<p>愿逢同心者，飞作紫鸳鸯。</p>
<h1 id="3">3</h1>
<p>长绳难系日，自古共悲辛。</p>
<p>黄金高北斗，不惜买阳春。</p>
<p>石火无留光，还如世中人。</p>
<p>即事已如梦，后来我谁身。</p>
<p>提壶莫辞贫，取酒会四邻。</p>
<p>仙人殊恍惚，未若醉中真。</p>
<h1 id="4">4</h1>
<p>清都绿玉树，灼烁瑶台春。</p>
<p>攀花弄秀色，远赠天仙人。</p>
<p>香风送紫蕊，直到扶桑津。</p>
<p>取掇世上艳，所贵心之珍。</p>
<p>相思传一笑，聊欲示情亲。</p>
<h1 id="5">5</h1>
<p>今日风日好，明日恐不如。</p>
<p>春风笑于人，何乃愁自居。</p>
<p>吹箫舞彩凤，酌醴鲙神鱼。</p>
<h1 id="6">6</h1>
<p>千金买一醉，取乐不求馀。</p>
<p>达士遗天地，东门有二疏。</p>
<p>愚夫同瓦石，有才知卷舒。</p>
<p>无事坐悲苦，块然涸辙鱼。</p>
<p>运速天地闭，胡风结飞霜。</p>
<p>百草死冬月，六龙颓西荒。</p>
<p>太白出东方，彗星扬精光。</p>
<p>鸳鸯非越鸟，何为眷南翔。</p>
<p>惟昔鹰将犬，今为侯与王。</p>
<p>得水成蛟龙，争池夺凤凰。</p>
<p>北斗不酌酒，南箕空簸扬。</p>
<h1 id="7">7</h1>
<p>世路今太行，回车竟何托。</p>
<p>万族皆凋枯，遂无少可乐。</p>
<p>旷野多白骨，幽魂共销铄。</p>
<p>荣贵当及时，春华宜照灼。</p>
<p>人非昆山玉，安得长璀错。</p>
<p>身没期不朽，荣名在麟阁。</p>
<h1 id="8">8</h1>
<p>月色不可扫，客愁不可道。</p>
<p>玉露生秋衣，流萤飞百草。</p>
<p>日月终销毁，天地同枯槁。</p>
<p>蟪蛄啼青松，安见此树老。</p>
<p>金丹宁误俗，昧者难精讨。</p>
<p>尔非千岁翁，多恨去世早。</p>
<p>饮酒入玉壶，藏身以为宝。</p>
<h1 id="9">9</h1>
<p>生者为过客，死者为归人。</p>
<p>天地一逆旅，同悲万古尘。</p>
<p>月兔空捣药，扶桑已成薪。</p>
<p>白骨寂无言，青松岂知春。</p>
<p>前后更叹息，浮荣安足珍。</p>
<h1 id="10">10</h1>
<p>仙人骑彩凤，昨下阆风岑。</p>
<p>海水三清浅，桃源一见寻。</p>
<p>遗我绿玉杯，兼之紫琼琴。</p>
<p>杯以倾美酒，琴以闲素心。</p>
<p>二物非世有，何论珠与金。</p>
<p>琴弹松里风，杯劝天上月。</p>
<p>风月长相知，世人何倏忽。</p>
<h1 id="11">11</h1>
<p>涉江弄秋水，爱此荷花鲜。</p>
<p>攀荷弄其珠，荡漾不成圆。</p>
<p>佳人彩云里，欲赠隔远天。</p>
<p>相思无由见，怅望凉风前。</p>
<h1 id="12">12</h1>
<p>去去复去去，辞君还忆君。</p>
<p>汉水既殊流，楚山亦此分。</p>
<p>人生难称意，岂得长为群。</p>
<p>越燕喜海日，燕鸿思朔云。</p>
<p>别久容华晚，琅玕不能饭。</p>
<p>日落知天昏，梦长觉道远。</p>
<p>望夫登高山，化石竟不返。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>