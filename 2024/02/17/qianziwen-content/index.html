<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《千字文》周兴嗣 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《千字文》周兴嗣</h2>

</div>



<div class="meta">
  <div><span data-pagefind-meta="date">2024-02-17</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <p>天地玄黄，宇宙洪荒。</p>
<p>日月盈昃，辰宿列张。</p>
<p>寒来暑往，秋收冬藏。</p>
<p>闰余成岁，律吕调阳。</p>
<p>云腾致雨，露结为霜。</p>
<p>金生丽水，玉出昆冈。</p>
<p>剑号巨阙，珠称夜光。</p>
<p>果珍李柰，菜重芥姜。</p>
<p>海咸河淡，鳞潜羽翔。</p>
<p>龙师火帝，鸟官人皇。</p>
<p>始制文字，乃服衣裳。</p>
<p>推位让国，有虞陶唐。</p>
<p>吊民伐罪，周发殷汤。</p>
<p>坐朝问道，垂拱平章。</p>
<p>爱育黎首，臣伏戎羌。</p>
<p>遐迩一体，率宾归王。</p>
<p>鸣凤在竹，白驹食场。</p>
<p>化被草木，赖及万方。</p>
<p>盖此身发，四大五常。</p>
<p>恭惟鞠养，岂敢毁伤。</p>
<p>女慕贞洁，男效才良。</p>
<p>知过必改，得能莫忘。</p>
<p>罔谈彼短，靡恃己长。</p>
<p>信使可覆，器欲难量。</p>
<p>墨悲丝染，诗赞羔羊。</p>
<p>景行维贤，克念作圣。</p>
<p>德建名立，形端表正。</p>
<p>空谷传声，虚堂习听。</p>
<p>祸因恶积，福缘善庆。</p>
<p>尺璧非宝，寸阴是竞。</p>
<p>资父事君，曰严与敬。</p>
<p>孝当竭力，忠则尽命。</p>
<p>临深履薄，夙兴温凊。</p>
<p>似兰斯馨，如松之盛。</p>
<p>川流不息，渊澄取映。</p>
<p>容止若思，言辞安定。</p>
<p>笃初诚美，慎终宜令。</p>
<p>荣业所基，籍甚无竟。</p>
<p>学优登仕，摄职从政。</p>
<p>存以甘棠，去而益咏。</p>
<p>乐殊贵贱，礼别尊卑。</p>
<p>上和下睦，夫唱妇随。</p>
<p>外受傅训，入奉母仪。</p>
<p>诸姑伯叔，犹子比儿。</p>
<p>孔怀兄弟，同气连枝。</p>
<p>交友投分，切磨箴规。</p>
<p>仁慈隐恻，造次弗离。</p>
<p>节义廉退，颠沛匪亏。</p>
<p>性静情逸，心动神疲。</p>
<p>守真志满，逐物意移。</p>
<p>坚持雅操，好爵自縻。</p>
<p>都邑华夏，东西二京。</p>
<p>背邙面洛，浮渭据泾。</p>
<p>宫殿盘郁，楼观飞惊。</p>
<p>图写禽兽，画彩仙灵。</p>
<p>丙舍旁启，甲帐对楹。</p>
<p>肆筵设席，鼓瑟吹笙。</p>
<p>升阶纳陛，弁转疑星。</p>
<p>右通广内，左达承明。</p>
<p>既集坟典，亦聚群英。</p>
<p>杜稿钟隶，漆书壁经。</p>
<p>府罗将相，路侠槐卿。</p>
<p>户封八县，家给千兵。</p>
<p>高冠陪辇，驱毂振缨。</p>
<p>世禄侈富，车驾肥轻。</p>
<p>策功茂实，勒碑刻铭。</p>
<p>磻溪伊尹，佐时阿衡。</p>
<p>奄宅曲阜，微旦孰营。</p>
<p>桓公匡合，济弱扶倾。</p>
<p>绮回汉惠，说感武丁。</p>
<p>俊乂密勿，多士寔宁。</p>
<p>晋楚更霸，赵魏困横。</p>
<p>假途灭虢，践土会盟。</p>
<p>何遵约法，韩弊烦刑。</p>
<p>起翦颇牧，用军最精。</p>
<p>宣威沙漠，驰誉丹青。</p>
<p>九州禹迹，百郡秦并。</p>
<p>岳宗泰岱，禅主云亭。</p>
<p>雁门紫塞，鸡田赤城。</p>
<p>昆池碣石，钜野洞庭。</p>
<p>旷远绵邈，岩岫杳冥。</p>
<p>治本于农，务兹稼穑。</p>
<p>俶载南亩，我艺黍稷。</p>
<p>税熟贡新，劝赏黜陟。</p>
<p>孟轲敦素，史鱼秉直。</p>
<p>庶几中庸，劳谦谨敕。</p>
<p>聆音察理，鉴貌辨色。</p>
<p>贻厥嘉猷，勉其祗植。</p>
<p>省躬讥诫，宠增抗极。</p>
<p>殆辱近耻，林皋幸即。</p>
<p>两疏见机，解组谁逼。</p>
<p>索居闲处，沉默寂寥。</p>
<p>求古寻论，散虑逍遥。</p>
<p>欣奏累遣，戚谢欢招。</p>
<p>渠荷的历，园莽抽条。</p>
<p>枇杷晚翠，梧桐早凋。</p>
<p>陈根委翳，落叶飘摇。</p>
<p>游鹍独运，凌摩绛霄。</p>
<p>耽读玩市，寓目囊箱。</p>
<p>易輶攸畏，属耳垣墙。</p>
<p>具膳餐饭，适口充肠。</p>
<p>饱饫烹宰，饥厌糟糠。</p>
<p>亲戚故旧，老少异粮。</p>
<p>妾御绩纺，侍巾帷房。</p>
<p>纨扇圆絜，银烛炜煌。</p>
<p>昼眠夕寐，蓝笋象床。</p>
<p>弦歌酒宴，接杯举觞。</p>
<p>矫手顿足，悦豫且康。</p>
<p>嫡后嗣续，祭祀烝尝。</p>
<p>稽颡再拜，悚惧恐惶。</p>
<p>笺牒简要，顾答审详。</p>
<p>骸垢想浴，执热愿凉。</p>
<p>驴骡犊特，骇跃超骧。</p>
<p>诛斩贼盗，捕获叛亡。</p>
<p>布射僚丸，嵇琴阮啸。</p>
<p>恬笔伦纸，钧巧任钓。</p>
<p>释纷利俗，并皆佳妙。</p>
<p>毛施淑姿，工颦妍笑。</p>
<p>年矢每催，曦晖朗曜。</p>
<p>璇玑悬斡，晦魄环照。</p>
<p>指薪修祜，永绥吉劭。</p>
<p>矩步引领，俯仰廊庙。</p>
<p>束带矜庄，徘徊瞻眺。</p>
<p>孤陋寡闻，愚蒙等诮。</p>
<p>谓语助者，焉哉乎也。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>