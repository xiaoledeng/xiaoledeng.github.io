<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《三字经》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《三字经》</h2>

</div>



<div class="meta">
  <div><span data-pagefind-meta="date">2024-02-15</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <p>人之初，性本善。性相近，习相远。</p>
<p>苟不教，性乃迁。教之道，贵以专。</p>
<p>昔孟母，择邻处。子不学，断机杼。</p>
<p>窦燕山，有义方。教五子，名俱扬。</p>
<p>养不教，父之过。教不严，师之惰。</p>
<p>子不学，非所宜。幼不学，老何为。</p>
<p>玉不琢，不成器。人不学，不知义。</p>
<p>为人子，方少时。亲师友，习礼仪。</p>
<p>香九龄，能温席。孝于亲，所当执。</p>
<p>融四岁，能让梨，悌于长，宜先知。</p>
<p>首孝悌，次见闻。知某数，识某文。</p>
<p>一而十，十而百。百而千，千而万。</p>
<p>三才者，天地人。三光者，日月星。</p>
<p>三纲者，君臣义。父子亲，夫妇顺。</p>
<p>曰春夏，曰秋冬。此四时，运不穷。</p>
<p>曰南北，曰西东。此四方，应乎中。</p>
<p>曰水火，木金土。此五行，本乎数。</p>
<p>十干者，甲至癸。十二支，子至亥。</p>
<p>曰黄道，日所躔。曰赤道，当中权。</p>
<p>赤道下，温暖极。我中华，在东北。</p>
<p>寒燠均，霜露改。右高原，左大海。</p>
<p>曰江河，曰淮济。此四渎，水之纪。</p>
<p>曰岱华，嵩恒衡。此五岳，山之名。</p>
<p>古九州，今改制，称行省，三十五。</p>
<p>曰士农，曰工商。此四民，国之良。</p>
<p>曰仁义，礼智信。此五常，不容紊。</p>
<p>地所生，有草木。此植物，遍水陆。</p>
<p>有虫鱼，有鸟兽。此动物，能飞走。</p>
<p>稻粱菽，麦黍稷。此六谷，人所食。</p>
<p>马牛羊，鸡犬豕。此六畜，人所饲。</p>
<p>曰喜怒，曰哀惧。爱恶欲，七情俱。</p>
<p>青赤黄，及黑白。此五色，目所识。</p>
<p>酸苦甘，及辛咸。此五味，口所含。</p>
<p>膻焦香，及腥朽。此五臭，鼻所嗅。</p>
<p>匏土革，木石金。丝与竹，乃八音。</p>
<p>曰平上，曰去入。此四声，宜调协。</p>
<p>高曾祖，父而身。身而子，子而孙。</p>
<p>自子孙，至玄曾。乃九族，人之伦。</p>
<p>父子恩，夫妇从。兄则友，弟则恭。</p>
<p>长幼序，友与朋。君则敬，臣则忠。</p>
<p>此十义，人所同。当师叙，勿违背。</p>
<p>斩齐衰，大小功。至缌麻，五服终。</p>
<p>礼乐射，御书数。古六艺，今不具。</p>
<p>惟书学，人共遵。既识字，讲说文。</p>
<p>有古文，大小篆。隶草继，不可乱。</p>
<p>若广学，惧其繁。但略说，能知原。</p>
<p>凡训蒙，须讲究。详训诂，明句读。</p>
<p>为学者，必有初。小学终，至四书。</p>
<p>论语者，二十篇。群弟子，记善言。</p>
<p>孟子者，七篇止。讲道德，说仁义。</p>
<p>作中庸，乃孔伋。中不偏，庸不易。</p>
<p>作大学，乃曾子。自修齐，至平治。</p>
<p>孝经通，四书熟。如六经，始可读。</p>
<p>诗书易，礼春秋。号六经，当讲求。</p>
<p>有连山，有归藏。有周易，三易详。</p>
<p>有典谟，有训诰。有誓命，书之奥。</p>
<p>我周公，作周礼。著六官，存治体。</p>
<p>大小戴，注礼记。述圣言，礼乐备。</p>
<p>曰国风，曰雅颂。号四诗，当讽咏。</p>
<p>诗既亡，春秋作。寓褒贬，别善恶。</p>
<p>三传者，有公羊。有左氏，有谷梁。</p>
<p>经既明，方读子。撮其要，记其事。</p>
<p>五子者，有荀扬。文中子，及老庄。</p>
<p>经子通，读诸史。考世系，知终始。</p>
<p>自羲农，至黄帝。号三皇，居上世。</p>
<p>唐有虞，号二帝。相揖逊，称盛世。</p>
<p>夏有禹，商有汤。周文武，称三王。</p>
<p>夏传子，家天下。四百载，迁夏社。</p>
<p>汤伐夏，国号商，六百载，至纣亡。</p>
<p>周武王，始诛纣。八百载，最长久。</p>
<p>周辙东，王纲坠。逞干戈，尚游说。</p>
<p>始春秋，终战国。五霸强，七雄出。</p>
<p>嬴秦氏，始兼并。传二世，楚汉争。</p>
<p>高祖兴，汉业建。至孝平，王莽篡。</p>
<p>光武兴，为东汉。四百年，终于献。</p>
<p>魏蜀吴，争汉鼎。号三国，迄两晋。</p>
<p>宋齐继，梁陈承。为南朝，都金陵。</p>
<p>北元魏，分东西。宇文周，与高齐。</p>
<p>迨至隋，一土宇。不再传，失统绪。</p>
<p>唐高祖，起义师。除隋乱，创国基。</p>
<p>二十传，三百载。梁灭之，国乃改。</p>
<p>梁唐晋，及汉周。称五代，皆有由。</p>
<p>炎宋兴，受周禅。十八传，南北混。</p>
<p>辽与金，皆称帝。元灭金，绝宋世。</p>
<p>舆图广，超前代。九十年，国祚废。</p>
<p>太祖兴，国大明。号洪武，都金陵。</p>
<p>迨成祖，迁燕京。十六世，至崇祯。</p>
<p>权阉肆，寇如林。李闯出，神器焚。</p>
<p>清世祖，膺景命。靖四方，克大定。</p>
<p>由康雍，历乾嘉，民安富，治绩夸。</p>
<p>道咸间，变乱起，始英法，扰都鄙。</p>
<p>同光后，宣统弱，传九帝，满清殁。</p>
<p>革命兴，废帝制，立宪法，建民国。</p>
<p>古今史，全在兹。载治乱，知兴衰。</p>
<p>史虽繁，读有次。史记一，汉书二。</p>
<p>后汉三，国志四。兼证经，参通鉴。</p>
<p>读史者，考实录。通古今，若亲目。</p>
<p>口而诵，心而惟。朝于斯，夕于斯。</p>
<p>昔仲尼，师项橐。古圣贤，尚勤学。</p>
<p>赵中令，读鲁论。彼既仕，学且勤。</p>
<p>披蒲编，削竹简。彼无书，且知勉。</p>
<p>头悬梁，锥刺股。彼不教，自勤苦。</p>
<p>如囊萤，如映雪。家虽贫，学不辍。</p>
<p>如负薪，如挂角。身虽劳，犹苦卓。</p>
<p>苏老泉，二十七。始发奋，读书籍。</p>
<p>彼既老，犹悔迟。尔小生，宜早思。</p>
<p>若梁灏，八十二。对大廷，魁多士。</p>
<p>彼既成，众称异。尔小生，宜立志。</p>
<p>莹八岁，能咏诗。泌七岁，能赋棋。</p>
<p>彼颖悟，人称奇。尔幼学，当效之。</p>
<p>蔡文姬，能辨琴。谢道韫，能咏吟。</p>
<p>彼女子，且聪敏。尔男子，当自警。</p>
<p>唐刘晏，方七岁。举神童，作正字。</p>
<p>彼虽幼，身已仕。有为者，亦若是。</p>
<p>犬守夜，鸡司晨。苟不学，曷为人。</p>
<p>蚕吐丝，蜂酿蜜。人不学，不如物。</p>
<p>幼而学，壮而行。上致君，下泽民。</p>
<p>扬名声，显父母。光于前，裕于后。</p>
<p>人遗子，金满赢。我教子，唯一经。</p>
<p>勤有功，戏无益。戒之哉，宜勉力。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>