<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>古诗十九首 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">古诗十九首</h2>

</div>



<div class="meta">
  <div><span data-pagefind-meta="date">2024-05-20</span></div>
  <div>
    <span><a href="https://xiaoledeng.github.io/tags/poetry/">#Poetry</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      </div>
  </div>

<div class="content">
  <h1 id="1-行行重行行">1. 行行重行行</h1>
<p>行行重行行，与君生别离。相去万余里，各在天一涯。</p>
<p>道路阻且长，会面安可期？胡马依北风，越鸟巢南枝。</p>
<p>相去日已远，衣带日已缓。浮云蔽白日，游子不顾反。</p>
<p>思君令人老，岁月忽已晚。弃捐勿复道，努力加餐饭。</p>
<h1 id="2-青青河畔草">2. 青青河畔草</h1>
<p>青青河畔草，郁郁园中柳。盈盈楼上女，皎皎当窗牖。</p>
<p>娥娥红粉妆，纤纤出素手。昔为倡家女，今为荡子妇。</p>
<p>荡子行不归，空床难独守。</p>
<h1 id="3-青青陵上柏">3. 青青陵上柏</h1>
<p>青青陵上柏，磊磊涧中石。人生天地间，忽如远行客。</p>
<p>斗酒相娱乐，聊厚不为薄。驱车策驽马，游戏宛与洛。</p>
<p>洛中何郁郁，冠带自相索。长衢罗夹巷，王侯多第宅。</p>
<p>两宫遥相望，双阙百余尺。极宴娱心意，戚戚何所迫？</p>
<h1 id="4-今日良宴会">4. 今日良宴会</h1>
<p>今日良宴会，欢乐难具陈。弹筝奋逸响，新声妙入神。</p>
<p>令德唱高言，识曲听其真。齐心同所愿，含意俱未申。</p>
<p>人生寄一世，奄忽若飙尘。何不策高足，先据要路津。</p>
<p>无为守穷贱，坎坷长苦辛。</p>
<h1 id="5-西北有高楼">5. 西北有高楼</h1>
<p>西北有高楼，上与浮云齐。交疏结绮窗，阿阁三重阶。</p>
<p>上有弦歌声，音响一何悲！谁能为此曲，无乃杞梁妻。</p>
<p>清商随风发，中曲正徘徊。一弹再三叹，慷慨有余哀。</p>
<p>不惜歌者苦，但伤知音稀。愿为双鸿鹄，奋翅起高飞。</p>
<h1 id="6-涉江采芙蓉">6. 涉江采芙蓉</h1>
<p>涉江采芙蓉，兰泽多芳草。采之欲遗谁？所思在远道。</p>
<p>还顾望旧乡，长路漫浩浩。同心而离居，忧伤以终老。</p>
<h1 id="7-明月何皎皎">7. 明月何皎皎</h1>
<p>明月何皎皎，照我罗床帏。忧愁不能寐，揽衣起徘徊。</p>
<p>客行虽云乐，不如早旋归。出户独彷徨，愁思当告谁！</p>
<p>引领还入房，泪下沾裳衣。</p>
<h1 id="8-冉冉孤生竹">8. 冉冉孤生竹</h1>
<p>冉冉孤生竹，结根泰山阿。与君为新婚，菟丝附女萝。</p>
<p>菟丝生有时，夫妇会有宜。千里远结婚，悠悠隔山陂。</p>
<p>思君令人老，轩车来何迟！伤彼蕙兰花，含英扬光辉。</p>
<p>过时而不采，将随秋草萎。君亮执高节，贱妾亦何为？</p>
<h1 id="9-庭中有奇树">9. 庭中有奇树</h1>
<p>庭中有奇树，绿叶发华滋。攀条折其荣，将以遗所思。</p>
<p>馨香盈怀袖，路远莫致之。此物何足贵？但感别经时。</p>
<h1 id="10-迢迢牵牛星">10. 迢迢牵牛星</h1>
<p>迢迢牵牛星，皎皎河汉女。纤纤擢素手，札札弄机杼。</p>
<p>终日不成章，泣涕零如雨。河汉清且浅，相去复几许。</p>
<p>盈盈一水间，脉脉不得语。</p>
<h1 id="11-回车驾言迈">11. 回车驾言迈</h1>
<p>回车驾言迈，悠悠涉长道。四顾何茫茫，东风摇百草。</p>
<p>所遇无故物，焉得不速老。盛衰各有时，立身苦不早。</p>
<p>人生非金石，岂能长寿考？奄忽随物化，荣名以为宝。</p>
<h1 id="12-东城高且长">12. 东城高且长</h1>
<p>东城高且长，逶迤自相属。回风动地起，秋草萋已绿。</p>
<p>四时更变化，岁暮一何速！晨风怀苦心，蟋蟀伤局促。</p>
<p>荡涤放情志，何为自结束！燕赵多佳人，美者颜如玉。</p>
<p>被服罗裳衣，当户理清曲。音响一何悲！弦急知柱促。</p>
<p>驰情整巾带，沉吟聊踯躅。思为双飞燕，衔泥巢君屋。</p>
<h1 id="13-驱车上东门">13. 驱车上东门</h1>
<p>驱车上东门，遥望郭北墓。白杨何萧萧，松柏夹广路。</p>
<p>下有陈死人，杳杳即长暮。潜寐黄泉下，千载永不寤。</p>
<p>浩浩阴阳移，年命如朝露。人生忽如寄，寿无金石固。</p>
<p>万岁更相迭，贤圣莫能度。服食求神仙，多为药所误。</p>
<p>不如饮美酒，被服纨与素。</p>
<h1 id="14-去者日以疏">14. 去者日以疏</h1>
<p>去者日以疏，来者日以亲。出郭门直视，但见丘与坟。</p>
<p>古墓犁为田，松柏摧为薪。白杨多悲风，萧萧愁杀人。</p>
<p>思还故里闾，欲归道无因。</p>
<h1 id="15-生年不满百">15. 生年不满百</h1>
<p>生年不满百，常怀千岁忧。昼短苦夜长，何不秉烛游！</p>
<p>为乐当及时，何能待来兹？愚者爱惜费，但为后世嗤。</p>
<p>仙人王子乔，难可与等期。</p>
<h1 id="16-凛凛岁云暮">16. 凛凛岁云暮</h1>
<p>凛凛岁云暮，蝼蛄夕鸣悲。凉风率已厉，游子寒无衣。</p>
<p>锦衾遗洛浦，同袍与我违。独宿累长夜，梦想见容辉。</p>
<p>良人惟古欢，枉驾惠前绥。愿得常巧笑，携手同车归。</p>
<p>既来不须臾，又不处重闱。亮无晨风翼，焉能凌风飞？</p>
<p>眄睐以适意，引领遥相睎。徙倚怀感伤，垂涕沾双扉。</p>
<h1 id="17-孟冬寒气至">17. 孟冬寒气至</h1>
<p>孟冬寒气至，北风何惨栗。愁多知夜长，仰观众星列。</p>
<p>三五明月满，四五蟾兔缺。客从远方来，遗我一书札。</p>
<p>上言长相思，下言久离别。置书怀袖中，三岁字不灭。</p>
<p>一心抱区区，惧君不识察。</p>
<h1 id="18-客从远方来">18. 客从远方来</h1>
<p>客从远方来，遗我一端绮。相去万余里，故人心尚尔。</p>
<p>文采双鸳鸯，裁为合欢被。著以长相思，缘以结不解。</p>
<p>以胶投漆中，谁能别离此？</p>
<h1 id="19-明月皎夜光">19. 明月皎夜光</h1>
<p>明月皎夜光，促织鸣东壁。玉衡指孟冬，众星何历历。</p>
<p>白露沾野草，时节忽复易。秋蝉鸣树间，玄鸟逝安适。</p>
<p>昔我同门友，高举振六翮。不念携手好，弃我如遗迹。</p>
<p>南箕北有斗，牵牛不负轭。良无盘石固，虚名复何益？</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>