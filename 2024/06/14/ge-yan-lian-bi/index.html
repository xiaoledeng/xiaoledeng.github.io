<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《格言联璧》金缨 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《格言联璧》金缨</h2>

</div>



<div class="meta">
  <div><span data-pagefind-meta="date">2024-06-14</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <h1 id="1-学问类">1. 学问类</h1>
<p>古今来许多世家，无非积德。天地间第一人品，还是读书。</p>
<p>读书即未成名，究竟人高品雅。修德不期获报，自然梦稳心安。</p>
<p>为善最乐，读书便佳。</p>
<p>诸君到此何为，岂徒学问文章，擅一艺微长？便算读书种子； 在我所求亦恕，不过子臣弟友，尽五伦本分，共成名教中人。</p>
<p>聪明用于正路，愈聪明愈好，而文学功名，益成其美。聪明用于邪路，愈聪明愈谬，而文学功名，适济其奸。</p>
<p>战虽有阵，而勇为本。祭虽有仪，而诚为本；丧虽有礼，而哀为本；士虽有学，而行为本。</p>
<p>飘风不可以调宫商，巧妇不可以主中馈，词章之士不可以治国家。</p>
<p>经济出自学问，经济方有本源；心性见之事功，心性方为圆满。</p>
<p>舍事功更无学问。求性道不外文章。</p>
<p>何谓至行？曰庸行。何谓大人？曰小心。何以上达？曰下学。何以远到？曰近思。</p>
<p>竭忠尽孝，谓之人。治国经邦，谓之学。安危定变，谓之才。经天纬地，谓之文。霁月光风，谓之度。万物一体，谓之仁。</p>
<p>以心术为本根，以伦理为桢干，以学问为菑畬，以文章为花萼，以事业为结实，以书史为园林；以歌咏为鼓吹，以义理为膏梁，以著述为文绣，以诵读为耕耘，以记问为居积；以前言往行为师友，以忠信笃敬为修持，以作善降祥为受用，以乐天知命为依归。</p>
<p>凛闲居以体独，卜动念以知几，谨威仪以定命，敦大伦以凝道，备百行以考德，迁善改过以作圣。</p>
<p>收吾本心在腔子里，是圣贤第一等学问；尽吾本分在素位中，是圣贤第一等工夫。</p>
<p>万理澄彻，则一心愈精而愈谨。一心凝聚，则万理愈通而愈流。</p>
<p>宇宙内事，乃己分内事；己分内事，乃宇宙内事。</p>
<p>身在天地后，心在天地前；身在万物中，心在万物上。</p>
<p>观天地生物气象，学圣贤克己工夫。</p>
<p>下手处是自强不息，成就处是至诚无息。</p>
<p>以圣贤之道教人易，以圣贤之道治己难；以圣贤之道出口易，以圣贤之道躬行难；以圣贤之道奋始易，以圣贤之道克终难。</p>
<p>圣贤学问是一套，行王道必本天德；后世学问是两截，不修己只管治人。</p>
<p>口里伊周，心中盗跖，责人而不责己，名为挂榜圣贤。独凛明旦，幽畏鬼神，知人而复知天，方是有根学问。</p>
<p>无根本底气节，如酒汉殴人，醉时勇，醒来退消，无分毫气力。无学问底识见，如庖人炀灶，面前明，背后左右，无一些照顾。</p>
<p>理以心得为精，故当沈潜，不然耳边口头尔。事以典故为据，故当博洽，不然臆说杜撰也。</p>
<p>只有一毫粗疏处，便认理不真，所以说惟精；不然，众论淆之而必疑。只有一毫二三心，便守理不定，所以说惟一；不然，利害临之而必变。</p>
<p>接人要和中有介，处事要精中有果，认理要正中有道通。</p>
<p>在古人之后议古人之失，则易；处古人之位为古人之事，则难。</p>
<p>古之学者得一善言，附于其身；今之学者得一善言，务以悦人。</p>
<p>古之君子病其无能也，学之；今之君子耻其无能也，讳之。</p>
<p>眼界要阔，遍历名山大川；度量要宏，熟读五经诸史。</p>
<p>先读经后读史，则论事不谬于圣贤。既读史复读经，则观书不徒为章句。</p>
<p>读经传则根柢厚，看史鉴则事理通，观云天则眼界宽，去嗜欲则胸怀净。</p>
<p>一庭之内，自有至乐；六经以外，别无奇书。</p>
<p>读未见书，如得良友；见已读书，如逢故人。</p>
<p>何思何虑，居心当如止水；勿取勿忘，为学当如流水。</p>
<p>心不欲杂，杂则神荡而不收；心不欲劳，劳则神疲而不入。</p>
<p>心慎杂欲，则有余灵；目慎杂观，则有余明。</p>
<p>案上不可多书，心中不可少书。</p>
<p>鱼离水则身枯，心离书则神索。</p>
<p>志之所趋，无远弗届，穷山距海，不能限也；志之所向，无坚不入，锐兵固甲，不能御也。</p>
<p>把意念沉潜得下，何理不可得？把志气奋发得起，何事不可为？</p>
<p>不虚心，便如以水沃石，一毫进入不得；不开悟，便如胶柱鼓瑟，一毫转动不得；不体认，便如电光照物，一毫把捉不得；不躬行，便如水行得车，陆行得舟，一毫受用不得。</p>
<p>读书贵能疑，疑乃可以启信。读书在有渐，渐乃克底有成。</p>
<p>看书求理，须令自家胸中点头。与人谈理，须令人家胸中点头。</p>
<p>爱惜精神，留他日担当宇宙。蹉跎岁月，问何时报答君亲。</p>
<p>戒浩饮，浩饮伤神。戒贪色，贪色灭神。戒厚味，厚味昏神。戒饱食，饱食闷神。戒妄动，妄动乱神。戒多言，多言伤神。戒多忧，多忧郁神。戒多思，多思挠神。戒久睡，久睡倦神。戒久读，久读枯神。</p>
<h1 id="2-存养类">2. 存养类</h1>
<p>性分不可使不足，故其取数也宜多。曰穷理，曰尽性，曰达天，曰入神，曰致广大、极高明。情欲不可使有余，故其取数也宜少，曰谨言，曰慎行，曰约己，曰清心，曰节饮食、寡嗜欲。</p>
<p>大其心，容天下之物；虚其心，受天下之善；平其心，论天下之事；潜其心，观天下之理；定其心，应天下之变。</p>
<p>清明以养吾之神，湛一以养吾之虑，沈警以养吾之识，刚大以养吾之志，果断以养吾之才，凝重以养吾之气，宽裕以养吾之量，严棱以养吾之操。</p>
<p>自家有好处，要掩藏几分，这是涵育以养深。别人不好处，要掩藏几分，这是浑厚以养大。</p>
<p>以虚养心，以德养身，以仁养天下万物，以道养天下万世。</p>
<p>涵养冲虚，便是身世学问。省除烦恼，何等心性安和！</p>
<p>颜子四勿，要收入来；闲存工夫，制外以养中也。孟子四端，要扩充去；格致工夫，推近以暨远也。</p>
<p>喜怒哀乐而曰未发，是从人心直溯道心，要他存养。未发而曰喜怒哀乐，是从道心指出人心，要他省察。</p>
<p>存养宜冲粹，近春温；省察宜谨严，近秋肃。</p>
<p>就性情上理会，则曰涵养。就念虑上提撕，则曰省察。就气质上销镕，则曰克治。</p>
<p>一动于欲，欲迷则昏。一任乎气，气偏则戾。</p>
<p>人心如谷种，满腔都是生意，物欲锢之而滞矣，然而生意未尝不在也，疏之而已耳。人心如明镜，全体浑是光明，习染熏之而暗矣，然而明体未尝不存也，拭之而已耳。</p>
<p>果决人似忙，心中常有余闲。因循人似闲，人中常有余忙。</p>
<p>寡欲故静，有主则虚。</p>
<p>无欲之谓圣，寡欲之谓贤，多欲之谓凡，徇欲之谓狂。</p>
<p>人之心胸，多欲则窄，寡欲则宽。人之心境，多欲则忙，寡欲则闲。人之心术，多欲则险，寡欲则平。人之心事，多欲则忧，寡欲则乐。人之心气，多欲则馁，寡欲则刚。</p>
<p>宜静默，宜从容，宜谨严，宜俭约；四者，切己良箴。忌多欲，忌妄动，忌坐驰，忌旁骛；四者，切己大病。</p>
<p>常操常存，得一“恒”字诀。勿忘勿助，得一“渐”字诀。</p>
<p>敬守此心，则心定；敛抑其气，则气平。</p>
<p>人性中不曾缺一物，人性上不可添一物。</p>
<p>君子之心不胜其小，而气量涵盖一世。小人之心不胜其大，而志意拘守一隅。</p>
<p>怒是猛虎，欲是深渊。</p>
<p>怒如火，不遏则燎原；欲如水，不遏则滔天。</p>
<p>惩忿如摧山，窒欲如填壑；惩忿如救火，窒欲如防水。</p>
<p>心一模糊，万事不可收拾。心一疏忽，万事不入耳目。心一执着，万事不得自然。</p>
<p>一念疏忽，是错起头。一念决裂，是错到底。</p>
<p>古之学者，在心地上做功夫，故发之容貌，则为盛德之符。今之学者，在容貌上做功夫，故反之于心，则为实德之病。</p>
<p>只是心不放肆，便无过差。只是心不怠忽，便无逸志。</p>
<p>处逆境心，须用开拓法。处顺境心，要用收敛法。</p>
<p>世路风霜，吾人炼心之境也。世情冷暖，吾人忍性之地也。世事颠倒，吾人修行之资也。</p>
<p>青天白日的节义，自暗室屋漏中培来。旋乾转坤的经纶，自临深履薄处得力。</p>
<p>名誉自屈辱中彰，德量自隐忍中大。</p>
<p>谦退是保身第一法，安详是处事第一法，涵容是待人第一法，恬淡是养心第一法。</p>
<p>喜来时一检点，怒来时一检点，怠惰时一检点，放肆时一检点。</p>
<p>自处超然，处人蔼然。无事澄然，有事斩然。得意淡然，失意泰然。</p>
<p>静能制动，沉能制浮。宽能制褊，缓能制急。</p>
<p>天地间真滋味，惟静者能尝得出。天地间天机括，惟静者能看得透。</p>
<p>有才而性缓，定属大才。有智而气和，斯为大智。</p>
<p>气忌盛，心忌满，才忌露。</p>
<p>有作用者，器宇定是不凡。有智慧者，才情决然不露。</p>
<p>意粗性躁，一事无成。心平气和，千祥骈集。</p>
<p>世俗烦恼处，要耐得下。世事纷扰处，要闲得下。胸怀牵缠处，要割得下。境地浓艳处，要淡得下。意气忿怒处，要降得下。</p>
<p>以和气迎人，则乖沴灭。以正气接物，则妖气灭。以浩气临事，则疑畏释。以静气养身，则梦寐恬。</p>
<p>观操存在利害时，观精力在饥疲时。观度量在喜怒时，观镇定在震惊时。</p>
<p>大事难事看担当，逆境顺境看襟度。临喜临怒看涵养，群行群止看识见。</p>
<p>轻当矫之以重，浮当矫之以实，褊当矫之以宽，执当矫之以圆，傲当矫之以谦，肆当矫之以谨，奢当矫之以俭，忍当矫之以慈，贪当矫之以廉，私当矫之以公，放言当矫之以缄默，好动当矫之以镇静，粗率当矫之以细密，躁急当矫之以和缓，怠惰当矫之以精勤，刚暴当矫之以温柔，浅露当矫之以沉潜，溪刻当矫之以浑厚。</p>
<h1 id="3-持躬类">3. 持躬类</h1>
<p>聪明睿知，守之以愚。功被天下，守之以让。勇力振世，守之以怯。道德隆重，守之以谦。</p>
<p>不与居积人争富，不与进取人争贵，不与矜饰人争名。不与少年人争英俊，不与盛气人争是非。</p>
<p>富贵，怨之府也。才能，身之灾也。声名，谤之媒也。欢乐，悲之渐也。</p>
<p>浓于声色，生虚怯病。浓于货利，生贪饕病。浓于功业，生造作病。浓于名誉，生矫激病。</p>
<p>想自己身心，到后日置之何处。顾本来面目，在古时像个甚人。</p>
<p>莫轻视此身，三才在此六尺。莫轻视此生，千古在此一日。</p>
<p>醉酒饱肉，浪笑恣谈，却不错过了一日？！妄动胡言，昧理从欲，却不作孽了一日？！</p>
<p>不让古人，是谓有志；不让今人，是谓无量。</p>
<p>一能胜千，君子不可无此小心。吾何畏彼，丈夫不可无此大志。</p>
<p>怪小人之颠倒是非，不知惯颠倒方为小人。惜君子之受世折磨，不知惟折磨乃见君子。</p>
<p>经一番挫折，长一番识见。容一番横逆，增一番器度。省一分经营，多一分道义。学一分退让，讨一分便宜。增一分享用，减一分福泽。加一分体贴，知一分物情。</p>
<p>不自重者取辱，不自畏者招祸，不自满者受益，不自是者博闻。</p>
<p>有真才者，必不矜才。有实学者，必不夸学。</p>
<p>盖世功劳，当不得一个“矜”字。弥天罪恶，当不得一个“悔”字。</p>
<p>诿罪掠功，此小人事。掩罪夸功，此众人事。让美归功，此君子事。分怨共过，此盛德事。</p>
<p>毋毁众人之名，以成一己之善。毋没天下之理，以护一己之过。</p>
<p>大着肚皮容物，立定脚跟做人。</p>
<p>实处着脚，稳处下手。</p>
<p>读书有四个字最要紧，曰：阙疑好问。做人有四个字最要紧，曰：务实耐久。</p>
<p>事当快意时须转，言到快意时须住。</p>
<p>物忌全胜，事忌全美，人忌全盛。</p>
<p>尽前行者地步窄，向后看者眼界宽。</p>
<p>留有余不尽之巧，以还造化。留有余不尽之禄，以还国家。留有余不尽之财，以还百姓。留有余不尽之福，以贻子孙。</p>
<p>四海和平之福，只是随缘。一生牵惹之劳，总因好事。</p>
<p>花繁柳密处拨得开，方见手段。风狂雨骤时立得定，纔是脚跟。</p>
<p>步步占先者，必有人以挤之。事事争胜者，必有人以挫之。</p>
<p>能改过，则天地不怒。能安分，则鬼神无权。</p>
<p>言行拟之古人则德进，功名付之天命则心闲，报应念及子孙则事平，受享虑及疾病则用俭。</p>
<p>安莫安于知足，危莫危于多言；贵莫贵于无求，贱莫贱于多欲；乐莫乐于好善，苦莫苦于多贪；长莫长于博识，短莫短于自恃；明莫明于体物，暗莫暗于昧几。</p>
<p>能知足者，天不能贫。能忍辱者，天不能祸。能无求者，天不能贱。能外形骸者，天不能病。能不贪生者，天不能死。能随遇而安者，天不能困。能造就人材者，天不能孤。能以身任天下后世者，天不能绝。</p>
<p>天薄我以福，吾厚吾德以迓之。天劳我以形，吾逸吾心以补之。天危我以遇，吾享吾道以通之。天苦我以境，吾乐吾神以畅之。</p>
<p>吉凶祸福，是天主张。毁誉予夺，是人主张。主身行己，是我主张。</p>
<p>要得富贵福泽，天主张由不得我。要做贤人君子，我主张由不得天。</p>
<p>富以能施为德，贫以无求为德，贵以下人为德，贱以忘势为德。</p>
<p>护体面，不如重廉耻。求医药，不如养性情。立党羽，不如昭信义。作威福，不如笃至诚。多言语，不如慎隐微。博声名，不如正心术。恣豪华，不如乐名教。广田宅，不如教义方。</p>
<p>行己恭，责躬厚，接众和，立心正，进道勇。择友以求益，改过以全身。</p>
<p>敬为千圣授受真源，慎乃百年提撕紧钥。</p>
<p>度量如海涵春育，应接如流水行云。操存如青天白日，威仪如丹凤祥麟。言论如敲金戛石，持身如玉洁冰清。襟抱如光风霁月，气概如乔岳泰山。</p>
<p>海阔从鱼跃，天空任鸟飞。非大丈夫不能有此度量！振衣千仞冈，濯足万里流。非大丈夫不能有此气节！珠藏泽自媚，玉韫山含辉。非大丈夫不能有此蕴藉！月到梧桐上，风来杨柳边。非大丈夫不能有此襟怀！</p>
<p>处草野之日，不可将此身看得小；居廊庙之日，不可将此身看得大。</p>
<p>只一个俗看头，错做了一生人。只一双俗眼睛，错认了一生人。</p>
<p>心不妄念，身不妄动。口不妄言，君子所以存诚。内不欺己，外不欺人，上不欺天，君子所以慎独。不愧父母，不愧兄弟，不愧妻子，君子所以宜家。不负国家，不负生民，不负所学，君子所以用世。以性分言，无论父子兄弟，即天地万物，皆一体耳，何物非我？！于此信得及，则心体廓然矣。以外物言，无论功名富贵，即四肢百骸，亦躯壳耳，何物是我？！于此信得及，则世味淡然矣。</p>
<p>有补于天地曰功，有关于世教曰名，有学问曰富，有廉耻曰贵，是谓功名富贵。无为曰道，无欲曰德，无习于鄙陋曰文，无近于暧昧曰章，是谓道德文章。</p>
<p>困辱非忧，取困辱为忧。荣利非乐，忘荣利为乐。</p>
<p>热闹荣华之境，一过辄生凄凉。清真冷淡之为，历久愈有意味。</p>
<p>心志要苦，意趣要乐。气度要宏，言动要谨。</p>
<p>心术以光明，笃实为第一。容貌以正大，老成为第一。言语以简重，真切为第一。</p>
<p>勿吐无益身心之语，勿为无益身心之事，勿近无益身心之人，勿入无益身心之境，勿展无益身心之书。</p>
<p>此生不学一可惜，此日闲过二可惜，此身一败三可惜。</p>
<p>君子胸中所常体，不是人情是天理。君子口中所常道，不是人伦是世教。君子身中所常行，不是规矩是准绳。</p>
<p>休诿罪于气化，一切责之人事。休过望于世间，一切求之我身。</p>
<p>自责之外，无胜人之术。自强之外，无上人之术。</p>
<p>书有未曾经我读，事无不可对人言。</p>
<p>闺门之事可传，而后知君子之家法矣。近习之人起敬，而后知君子之身法矣。</p>
<p>门内罕闻嬉笑怒骂，其家范可知。座右遍陈善书格言，其志趣可想。</p>
<p>慎言动于妻子仆隶之间，检身心于食息起居之际。</p>
<p>语言间尽可积德，妻子间亦是修身。</p>
<p>昼验之妻子，以观其行之笃与否也；夜考之梦寐，以卜其志之定与否也。</p>
<p>欲理会七尺，先理会方寸；欲理会六合，先理会一腔。</p>
<p>世人以七尺为性命，君子以性命为七尺。</p>
<p>气象要高旷，不可疏狂。心思要缜密，不可琐屑。趣味要冲淡，不可枯寂。操守要严明，不可激烈。</p>
<p>聪明者，戒太察。刚强者，戒太暴。温良者，戒无断。</p>
<p>勿施小惠伤大体，毋借公道遂私情。</p>
<p>以情恕人，以理律己。</p>
<p>以恕己之心恕人，则全交。以责人之心责己，则寡过。</p>
<p>力有所不能，圣人不以无可奈何者责人。心有所当尽，圣人不以无可奈何者自诿。</p>
<p>众恶必察，众好必察，易！自恶必察，自好必察，难！</p>
<p>见人不是，诸恶之根，见己不是，万善之门。</p>
<p>不为过三字，昧却多少良心；没奈何三字，抹却多少体面。</p>
<p>品诣常看胜如我者，则愧耻自增；享用常看不如我者，则怨尤自泯。</p>
<p>家坐无聊，当思食力担夫，红尘赤日；官阶不达，须念高才秀士，白首青衿。将啼饥者比，则得饱自乐。将号寒者比，则得暖自乐。将劳役者比，则优闲自乐。将疾病者比，则康健自乐。将祸患者比，则平安自乐。将死亡者比，则生存自乐。</p>
<p>常思终天抱恨，自不得不尽孝心。常思度日艰难，自不得不节费用。常思人命脆薄，自不得不加修持。常思杀债难偿，自不得不惜口腹。常思世态炎凉，自不得不奋志气。常思法网难漏，自不得不戒非为。常思身命易倾，自不得不存善念。</p>
<p>以媚字奉亲，以淡字交友，以苟字省费，以拙字免劳，以聋字止谤，以盲字远色，以吝字防口，以病字医淫，以贪字读书，以疑字穷理，以刻字责己，以迂字守礼，以很字立志，以傲字槙骨，以痴字救贫，以空字解忧，以弱字御侮，以悔字改过，以懒字抑奔竞风，以惰字屏尘俗事。</p>
<p>对失意人，莫谈得意事。处得意日，莫忘失意时。</p>
<p>贫贱是苦境，能善处者自乐；富贵是乐境，不善处者更苦。</p>
<p>恩里由来生害，故快意时须早回头。败后或反成功，故拂心处莫便放手。</p>
<p>深沈厚重，是第一等资质；磊落雄豪，是第二等资质；聪明才辩，是第三等资质。</p>
<p>上士忘名，中士立名，下士窃名。上士闭心，中士闭口，下士闭门。</p>
<p>好讦人者身必危，自甘为愚适成其保身之智。好自夸者人多笑，自舞其智适见其欺人之愚。</p>
<p>闲暇出于精勤，恬适出于祗惧，无思出于能虑，大胆出于小心。平康之中，有险阻焉。衽席之内，有鸩毒焉。衣食之间，有祸败焉。</p>
<p>居安虑危，处治思乱。</p>
<p>天下之势，以渐而成；天下之事，以积而居。</p>
<p>祸到休愁，也要会救；福来休喜，也要会受。</p>
<p>天欲祸人，先以微福骄之；天欲福人，先以微祸儆之。</p>
<p>傲僈之人骤得通显，天将重刑之也；疏放之人艰于进取，天将曲赦之也。</p>
<p>小人亦有坦荡荡处，无忌禅是也；君子亦有长戚戚处，终身之忧是也。</p>
<p>君子犹水也，其性冲，其质白，其味淡；其为用也，可以澣不洁者而使洁。即沸汤中投以油，亦自分别而不相混。诚哉君子也！小人譬油也，其性滑，其质腻，其味浓；其为用也，可以污洁者而使不洁。倘滚油中投以水，必至激搏而不相容。诚哉小人也！</p>
<p>凡阳必刚，刚必明，明则易知；凡阴必柔，柔必暗，暗则难测。</p>
<p>称人以颜子，无不悦者，忘其贫贱而夭；指人以盗跖，无不怒者，忘其富贵而寿。</p>
<p>事事难上难，举足常虞失坠；件件想一想，浑身都是过差。</p>
<p>怒宜实力消融，过要细心检点。</p>
<p>探理宜柔，优游涵泳，始可以自得。决欲宜刚，勇猛奋迅，始可以自新。</p>
<p>惩忿窒欲，其象为损，得力在一“忍”字。迁善改过，其象为益，得力在一“悔”字。</p>
<p>富贵如传舍，惟谨慎可得久居；贫贱如敝衣，惟勤俭可以脱卸。</p>
<p>俭则约，约则百善俱兴；侈则肆，肆则百恶俱纵。</p>
<p>奢者富不足，俭者贫有余。奢者心常贫，贫者心常富。</p>
<p>贪饕以招辱，不若俭而守廉。干请以犯义，不若俭而全节。侵牟以聚怨，不若俭而养心。放肆以遂欲，不若俭而安性。</p>
<p>静坐，然后知平日之气浮。守默，然后知平日之言躁。省事，然后知平日之心忙。闭户，然后知平日之交滥。寡欲，然后知平日之病多。近情，然后知平日之念刻。</p>
<p>无病之身，不知其乐也；病生，始知无病之乐。无事之家，不知其福也；事至，始知无事之福。</p>
<p>欲心正炽时，一念着病，兴似寒冰；利心正炽时，一想到死，味同嚼蜡。</p>
<p>有一乐境界，即有一不乐者相对待；有一好光景，便有一不好底相乘除。</p>
<p>事不可做尽，言不可道尽，势不可倚尽，福不可享尽。</p>
<p>不可吃尽，不可穿尽，不可说尽；又要洞得，又要做得，又要耐得。</p>
<p>难消之味休食，难得之物休蓄，难酬之恩休受，难久之友休交，难再之时休失，难守之财休积，难雪之谤休辩，难释之忿休较。</p>
<p>饭休不嚼便咽，路休不看便走，话休不想便说，事休不思便做，财休不审便取，气休不忍便动，友休不择便交。</p>
<p>为善如负重登山，志虽已确，而力犹恐不及。为恶如乘骏走坡，鞭虽不加，而足不禁其前。</p>
<p>防欲如挽逆水之舟，才歇手便下流。力行如缘无枝之树，才住脚便下坠。</p>
<p>胆欲大，心欲小；智欲圆，行欲方。</p>
<p>真圣贤决非迂腐，真豪杰断不粗疏。</p>
<p>龙吟虎啸，凤翥鸾翔，大丈夫之气象。</p>
<p>蚕茧蛛丝，蚁封蚓结，儿女子之经营。</p>
<p>剌剌不吐，剌剌不休，总是一般语病，请以莺歌燕语疗之。恋恋不舍，忽忽若忘，各有一种情痴，当以鸢飞鱼跃化之。</p>
<p>问消息于蓍龟，疑团空结；祈福祉于奥灶，奢想徒劳。</p>
<p>谦，美德也，过谦者怀诈。默，懿行也，过默者藏奸。直不犯祸，和不害义。</p>
<p>圆融者无诡随之态，精细者无苛察之心，方正者无乖拂之失，沉默者无阴险之术，诚笃者无椎鲁之累，光明者无浅露之病，劲直者无径情之偏，执持者无拘泥之迹，敏炼者无轻浮之状。</p>
<p>才不足则多谋，识不足则多虑，威不足则多怒，信不足则多言，勇不足则多劳，明不足则多察，理不足则多辩，情不足则多仪。</p>
<p>私恩煦感，仁之贼也；直往轻担，义之贼也；足恭伪态，礼之贼也；苛察歧疑，智之贼也；苟约固守，信之贼也。</p>
<p>有杀之为仁，生之不为仁者；有取之为义，与之为不义者；有卑之为礼，尊之为非礼者；有不知为智，知之为不智者；有违言为信，践言为非信者。</p>
<p>愚忠愚孝，实能维天地纲常，惜不遇圣人裁成，未尝入室。大诈大奸，偏会建世间功业，倘非有英主驾驭，终必跳梁。</p>
<p>知其不可为而遂委心任之者，达人智士之见也。知其不可为而犹竭力图之者，忠臣孝子之心也。</p>
<p>小人只怕他有才，有才以济之，流害无穷。君子只怕他无才，无才以行之，虽贤何补。</p>
<h1 id="4-敦品类">4. 敦品类</h1>
<p>欲做精金美玉的人品，定从烈火中锻来。思立揭地掀天的事功，须向薄冰上履过。</p>
<p>人以品为重，若有一点卑污之心，便非顶天立地汉子。品以行为主，若有一件愧怍之事，即非泰山北斗宏仪。</p>
<p>人争求荣，就其求之之时，已极人间之辱；人争恃宠，就其恃之之时，已极人间之贱。</p>
<p>丈夫之高华，只在于道德气节。鄙夫之炫耀，但求诸服饰起居。</p>
<p>阿谀取容，男子耻为妾妇之道。本真不凿，大人不失赤子之心。</p>
<p>君子之事上也，必忠以敬；其接下也，必谦以和。小人之事上也，必谄以媚；其待下也，必傲以忽。</p>
<p>立朝不是好官人，由居家不是好处士。平素不是好处士，由小时不是好学生。</p>
<p>做秀才如处子，要怕人；既入仕如媳妇，要养人；归林下如阿婆，要教人。</p>
<p>贫贱时眼中不着富贵，他日得志必不骄。富贵时意中不忘贫贱，一旦退休必不怨。</p>
<p>贵人之前莫言贱，彼将谓我求其荐；富人之前莫言贫，彼将谓我求其怜。</p>
<p>小人专望受人恩，受过辄忘；君子不轻受人恩，受则必报。</p>
<p>处众以和，贵有强毅不可夺之力；持己以正，贵有圆通不固执之权。</p>
<p>使人有面前之誉，不若使人无背后之毁；使人有乍处之欢，不若使人无久处之厌。</p>
<p>媚若九尾狐，巧如百舌鸟，哀哉羞此七尺之躯。暴同三足虎，毒比两头蛇，惜乎坏尔方寸之地。</p>
<p>到处伛偻，笑伊首何仇于天？何亲于地？终朝筹算，问尔心何轻于命？何重于财？</p>
<p>富儿因求宦倾赀，污吏以黩货失职。</p>
<p>亲兄弟析箸，璧合翻作瓜分。士大夫爱钱，书香化为铜臭。</p>
<p>士大夫当为子孙造福，不当为子孙求福。谨家规，崇俭朴，教耕读，积阴德，此造福也。广田宅，结姻援，争什一，鬻功名，此求福也。造福者，澹而长；求福者，浓而短。</p>
<p>士大夫当为此生惜名，不当为此生市名。敦诗书，尚气节，慎取与，谨威仪，此惜名也。竞标榜，邀权费，务矫激，习模棱，此市名也。惜名者，静而休；市名者，躁而拙。</p>
<p>士大夫当为一家用财，不当为一家伤财。济宗党，广束修，救荒歉，创办义举，济人利物，此用财也。靡苑囿，教歌舞，奢燕会，积聚珍玩，赏目悦心，此伤财也。用财者，损而盈；伤财者，满而覆。</p>
<p>士大夫当为天下养身，不当为天下惜身。省嗜欲，减思虑，戒忿怒，节饮食，此养身也。规利害，避劳怨，营窟宅，守妻子，此惜身也。养身者，啬而大；惜身者。膻而细。</p>
<h1 id="5-处事类">5. 处事类</h1>
<p>处难处之事愈宜宽，处难处之人愈宜厚，处至急之事愈宜缓，处至大之事愈宜平，处疑难之际愈宜无意。</p>
<p>无事时常照管此心，竞竞然若有事；有事时却放下此心，坦坦然若无事。无事如有事，提防才可弭意外之变；有事如无事，镇定方可消局中之危。</p>
<p>当平常之日，应小事，宜以应大事之心应之；盖天理无小，即人事观之，便有一个邪正，不可忽慢苟简，须审事之邪正以应之方可，及变故之来。处大事，宜以处小事之心处之；盖人事虽大，自天理观之，只有一个是非，不可惊惶失措，但凭理之是非以处之便得。</p>
<p>缓事宜急干，敏则有功；急事宜缓办，忙则多错。</p>
<p>不自反者，看不出一身病痛；不耐烦者，做不成一件事业。</p>
<p>日日行不怕千万里，常常做不怕千万事。</p>
<p>必有容，德乃大；必有忍，事乃济。</p>
<p>过去事，丢得一节是一节；现在事，了得一节是一节；未来事，省得一节是一节。</p>
<p>强不知以为知，此乃大愚；本无事而生事，是谓薄福。</p>
<p>居处必先精勤，乃能闲暇。凡事务求停妥，然后逍遥。</p>
<p>天下最有受用，是一闲字，闲字要从勤中得来；天下最讨便宜，是一勤字，勤字要从闲中做出。</p>
<p>自己做事，切须不可迂滞，不可反复，不可琐碎；代人做事，极要耐得迂滞，耐得反复，耐得琐碎。</p>
<p>谋人事如己事，而后虑之也审；谋己事如人事，而后见之也明。</p>
<p>无心者公，无我者明。</p>
<p>置其身于是非之外，而后可以折是非之中；置其身于利害之外，而后可以观利害之变。</p>
<p>在事者，当置身利害之外；建言者，当设身利害之中。</p>
<p>无事时戒一“偷”字，有事时戒一“乱”字。</p>
<p>将事而能弭，遇事而能救，既事而能挽，此之谓达权，此之谓才。未事而知来，始事而要终，定事而知变，此之谓长虑，此之谓识。</p>
<p>提得起，放得下，算得到，做得完，看得破，撇得开。</p>
<p>救已败之事者，如驭临崖之马，休轻策一鞭；图垂成之功者，如挽上滩之舟，莫少停一棹。</p>
<p>以真实肝胆待人，事虽未必成功，日后人必见我之肝胆；以诈伪心肠处事，人即一时受惑，日后人必见我之心肠。</p>
<p>天下无不可化之人，但恐诚心未至；天下无不可为之事，只怕立志不坚。</p>
<p>处人不可任己意，要悉人之情；处事不可任己见，要悉事之理。</p>
<p>见事贵乎理明，处事贵乎心公。</p>
<p>于天理汲汲者，于人欲必淡；于私事耽耽者，于公务必疏；于虚文熠熠者，于本实必薄。</p>
<p>君子当事，则小人皆为君子，至此不为君子，真小人也。小人当事，则中人皆为小人，至此不为小人，真君子也。</p>
<p>居官先厚民风，处事先求大体。</p>
<p>论人当节取其长，曲谅其短；做事必先审其害，后计其利。</p>
<p>小人处事，于利合者为利，于利背者为害；君子处事，于义合者为利，于义背者为害。</p>
<p>只人情世故熟了，甚么大事做不到；只天理人心合了，甚么好事做不成。</p>
<p>只一事不留心，便有一事不得其理；只一物不留心，便有一物不得其所。</p>
<p>事到手，且莫急，便要缓缓想；想到时，切莫缓，便要急急行。</p>
<p>事有机缘，不先不后，刚刚凑巧。命若蹭蹬，走来走去，步步踏空。</p>
<h1 id="6-接物类">6. 接物类</h1>
<p>事属暧昧，要思回护他，着不得一点攻讦的念头。人属寒微，要思矜礼他，着不得一毫傲睨的气象。</p>
<p>凡一事而关人终身，纵确见实闻，不可着口；凡一语而伤我长厚，虽闲谈酒谑，慎勿形言。</p>
<p>严着此心以拒外诱，须如一团烈火，遇物即烧；宽着此心以待同群，须如一片春阳，无人不暖。</p>
<p>持己当从无过中求有过，非独进德，亦且免患；待人当于有过中求无过，非但存厚，亦且解怨。</p>
<p>事后而议人得失，吹毛索垢，不肯丝毫放宽，试思己当其局，未必能效彼万一。旁观而论人短长，抉隐摘微，不留些须余地，试思己受其毁，未必能安意顺承。</p>
<p>遇事只一味镇定从容，虽纷若乱丝，终当就绪；待人无半毫矫伪欺诈，纵狡如山鬼，亦自献诚。</p>
<p>公生明，诚生明，从容生明。</p>
<p>人好刚，我以柔胜之；人用术，我以诚感之；人使气，我以理屈之。</p>
<p>柔能制刚，遇赤子而贲育失其勇；讷能屈辩，逢喑者而仪秦拙于词。</p>
<p>困天下之智者，不在智而在愚；穷天下之辩者，不在辩而在讷；伏天下之勇者，不在勇而在怯。</p>
<p>以耐事了天下之多事，以无心息天下之争心。</p>
<p>何以息谤？曰：无辩。何以止怨？曰：不争。</p>
<p>人之谤我也，与其能辩，不如能容；人之侮我也，与其能防，不如能化。</p>
<p>是非窝里，人用口，我用耳；热闹场中，人向前，我落后。</p>
<p>观世间极恶事，则一眚一慝，尽可优容；念古来极冤人，则一毁一辱，何须计较。</p>
<p>彼之理是，我之理非，我让之；彼之理非，我之理是，我容之。</p>
<p>能容小人是大人，能培薄德是厚德。</p>
<p>我不识何等为君子，但看每事肯吃亏的便是；我不识何等为小人，但看每事好便宜的便是。</p>
<p>律身惟廉为宜，处世以退为尚。</p>
<p>以仁义存心，以勤俭作家，以忍让接物。</p>
<p>径路窄处，留一步与人行；滋味浓处，减三分让人嗜。</p>
<p>任难任之事，要有力而无气；处难处之人，要有知而无言。</p>
<p>穷寇不可追也，遁辞不可攻也，贫民不可威也。</p>
<p>祸莫大于不仇人而有仇人之辞色，耻莫大于不恩人而诈恩人之状态。</p>
<p>恩怕先益后损，威怕先松后紧。</p>
<p>善用威者不轻怒，善用恩者不妄施。</p>
<p>宽厚者，毋使人有所恃；精明者，不使人有所容。</p>
<p>事有知其当变而不得不因者，善救之而已矣；人有知其当退而不得不用者，善驭之而已矣。</p>
<p>轻信轻发，听言之大戒也；愈激愈厉，责善之大戒也。</p>
<p>处事须留余地，责善切戒尽言。</p>
<p>施在我有余之惠则可以广德，留在人不尽之情则可以全交。</p>
<p>古人爱人之意多，故人易于改过，而视我也常亲，我之教益易行。今人恶人之意多，故人甘于自弃，而视我也常仇，我之言必不入。</p>
<p>喜闻人过，不若喜闻己过；乐道己善，何如乐道人善。</p>
<p>听其言必观其行，是取人之道；师其言不问其行，是取善之方。</p>
<p>论人之非，当原其心，不可徒泥其迹；取人之善，当据其迹，不必深究其心。</p>
<p>小人亦有好处，不可恶其人，并没其是；君子亦有过差，不可好其人，并饰其非。</p>
<p>小人固当远然，断不可显为仇敌；君子固当亲然，亦不可曲为附和。</p>
<p>待小人宜宽，防小人宜严。</p>
<p>闻恶不可遽怒，恐为谗人泄忿；闻善不可就亲，恐引奸人进身。</p>
<p>先去私心，而后可以治公事；先平己见，而后可以听人言。</p>
<p>修己以清心为要，涉世以慎言为先。</p>
<p>恶莫大于纵己之欲，祸莫大于言人之非。</p>
<p>人生惟酒色机关，须百炼此身成铁汉；世上有是非门户，要三缄其口学金人。</p>
<p>工于论人者，察己常阔疏；狃于讦直者，发言多弊病。</p>
<p>人情每见一人，始以为可亲，久而厌生，又以为可恶；非明于理而复体之以情，未有不割席者。人情每处一境，始以为甚乐，久而厌生，又以为甚苦；非平其心而复济之以养，未有不思迁者。</p>
<p>观富贵人，当观其气概，如温厚和平者，则其荣必久，而其后必昌。观贫贱人，当观其度量，如宽宏坦荡者，则其福必臻，而其家必裕。</p>
<p>宽厚之人，吾师以养量；缜密之人，吾师以炼识；慈惠之人，吾师以御下；俭约之人，吾师以居家；明通之人，吾师以生慧；质朴之人，吾师以藏拙；才智之人，吾师以应变；缄默之人，吾师以存神；谦恭善下之人，吾师以亲师友；博学强识之人，吾师以广见闻。</p>
<p>居视其所亲，富视其所与，达视其所举，穷视其所不为，贫视其所不取。</p>
<p>取人之直恕其戆，取人之朴恕其愚，取人之介恕其隘，取人之敬恕其疏，取人之辩恕其肆，取人之信恕其拘。</p>
<p>遇刚鲠人，须耐他戾气；遇俊逸人，须耐他妄气；遇朴厚人，须耐他滞气；遇佻达人，须耐他浮气。</p>
<p>人褊急，我受之以宽宏；人险仄，我待之以坦荡。</p>
<p>奸人诈而好名，他行事有确似君子处；迂人执而不化，其决裂有甚于小人时。</p>
<p>持身不可太皎洁，一切污辱垢秽，要茹纳得；处世不可太分明，一切贤愚好丑，要包容得。</p>
<p>宇宙之大，何物不有？使择物而取之，安得别立宇宙，置此所舍之物？！人心之广，何人不容？使择人而好之，安有别个人心，复容所恶之人？！</p>
<p>德盛者其心和平，见人皆可取，故口中所许可者多；德薄者其心刻傲，见人皆可憎，故目中所鄙弃者众。</p>
<p>律己宜带秋气，处世须带春风。</p>
<p>善处身者，必善处世，不善处世，贼身者也；善处世者，必严修身，不严修身，媚世者也。</p>
<p>爱人而人不爱，敬人而人不敬，君子必自反也；爱人而人即爱，敬人而人即敬，君子益加谨焉。</p>
<p>人若近贤良，譬如纸一张，以纸包兰麝，因香而得香；人若近邪友，譬如一枝柳，以柳贯鱼鳖，因臭而得臭。</p>
<p>人未己如，不可急求其知；人未己合，不可急与之合。</p>
<p>落落者难合，一合便不可离；欣欣者易亲，乍亲忽然成怨。</p>
<p>能媚我者，必能害我，宜加意防之；肯规予者，必肯助予，宜倾心听之。</p>
<p>出一个大伤元气进士，不如出一个能积阴德平民；交一个读破万卷邪士，不如交一个不识一字端人。</p>
<p>无事时埋藏着许多小人，多事时识破了许多君子。</p>
<p>一种人难悦亦难事，只是度量褊狭，不失为君子；一种人易事亦易悦，这是贪污软弱，不免为小人。</p>
<p>大恶多从柔处伏，须防绵里之针；深雠常自爱中来，宜防刀头之蜜。</p>
<p>惠我者小恩，携我为善者大恩；害我者小雠，引我为不善者大雠。</p>
<p>毋受小人私恩，受则恩不可酬；毋犯士夫公怒，犯则怒不可救。</p>
<p>喜时说尽知心，到失欢须防发泄；恼时说尽伤心，恐再好自觉羞惭。</p>
<p>盛喜中勿许人物，盛怒中勿答人书。</p>
<p>顽石之中良玉隐焉，寒灰之中星火寓焉。</p>
<p>静坐常思己过，闲谈莫论人非。</p>
<p>对痴人莫说梦话，防所误也；见短人莫说矮话，避所忌也。</p>
<p>面谀之词，有识者未必悦心；背后之议，受憾者常若刻骨。</p>
<p>攻人之恶毋太严，要思其堪受；教人以善毋过高，当使其可从。</p>
<p>互乡童子则进之，开其善也；阙党童子则抑之，勉其学也。</p>
<p>不可无不可一世之识，不可有不可一人之心。</p>
<p>事有急之不白者，缓之或自明，毋急躁以速其戾；人有操之不从者，纵之或自化，毋苛刻以益其顽。</p>
<p>遇矜才者，毋以才相矜，但以愚敌其才，便可压倒；遇炫奇者，毋以奇相炫，但以常敌其奇，便可破除。</p>
<p>直道事人，虚衷御物。岂能尽如人意，但求不愧我心。</p>
<p>不近人情，举足尽是危机；不体物情，一生俱成梦境。</p>
<p>己性不可任，当用逆法制之，其道在一忍字；人性不可拂，当用顺法调之，其道在一恕字。</p>
<p>仇莫深于不体人之私，而又苦之；祸莫大于不讳人之短，而又讦之。</p>
<p>辱人以不堪，必反辱；伤人以已甚，必反伤。</p>
<p>处富贵之时，要知贫贱的痛痒；值少壮之日，须念衰老的辛酸；入安乐之场，当体患难人景况；居旁观之地，要谅局内人苦心。</p>
<p>临事须替别人想，论人先将自己想。</p>
<p>欲胜人者先自胜，欲论人者先自论，欲知人者先自知。</p>
<p>待人三自反，处世两如何。待富贵人，不难有礼而难有体；待贫贱人，不难有恩而难有礼。</p>
<p>对愁人勿乐，对哭人勿笑，对失意人勿矜。</p>
<p>见人背语，勿倾耳窃听；入人之室，勿侧目旁观；到人案头，勿信手乱翻。</p>
<p>不蹈无人之室，不入有事之门，不处藏物之所。</p>
<p>俗语近于市，纤语近于娼，诨语近于优。</p>
<p>闻君子议论，如啜苦茗，森严之后，甘芳溢颊；闻小人言语，如嚼糖霜，爽美之后，寒冰凝胸。</p>
<p>凡为外所胜者，皆内不足；凡为邪所夺者，皆正不足。</p>
<p>存乎天者，于我无与也，穷通得丧，吾听之而已；存乎我者，于人无与也，毁誉是非，吾置之而已。</p>
<p>小人乐闻君子之过，君子耻闻小人之恶。</p>
<p>慕人善者，勿问其所以善，恐拟议之念生，而效法之念微矣；济人穷者，勿问其所以穷，恐憎恶之心生。而恻隐之心泯矣。</p>
<p>时穷势蹙之人，当原其初心；功成名立之士，当观其末路。</p>
<p>踪多历乱，定有必不得已之私；言到支离，才是无可奈何之处。</p>
<p>惠不在大，在乎当厄；怨不在多，在乎伤心。</p>
<p>毋以小嫌疏至戚，毋以新怨忘旧恩。</p>
<p>两惠无不释之怨，两求无不合之交，两怒无不成之祸。</p>
<p>古之名望相近则相得，今之名望相近则相妒。</p>
<h1 id="7-齐家类">7. 齐家类</h1>
<p>勤俭治家之本，忠孝齐家之本，谨慎保家之本，诗书起家之本，积善传家之本。</p>
<p>天下无不是的父母，世间最难得者兄弟。</p>
<p>以父母之心为心，天下无不友之兄弟；以祖宗之心为心，天下无不和之族人；以天地之心为心，天下不无爱之民物。</p>
<p>人君以天地之心为心，人子以父母之心为心，天下无不一之心矣；臣工以国家之事为事，奴仆以家主之事为事，天下无不一之事矣。</p>
<p>孝莫辞劳，转眼便为人父母；善因望报，回头但看尔儿孙。</p>
<p>子之孝，不如率妇以为孝，妇能养亲者也；公姑得一孝妇，胜如得一孝子。妇之孝，不如导孙以为孝，孙能娱亲者也；祖父得一孝孙，增一辈孝子。</p>
<p>父母所欲为者，我继述之；父母所重念者，我亲厚之。</p>
<p>婚而论财，究也，夫妇之道丧。葬而求福，究也，父子之恩绝。</p>
<p>君子有终身之丧，忌日是也。君子有百世之养，邱墓是也。</p>
<p>兄弟一块肉，妇人是刀锥。兄弟一釜羹，妇人是盐梅。</p>
<p>兄弟和其中自乐，子孙贤此外何求。</p>
<p>心术不可得罪于天地，言行要留好样与儿孙。</p>
<p>现在之福，积自祖宗者，不可不惜；将来之福，贻于子孙者，不可不培。现在之福如点灯，随点则随竭；将来之福如添油，愈添则愈明。</p>
<p>问祖宗之泽，吾享者是当念积累之难；问子孙之福，吾贻者是要思倾覆之易。</p>
<p>要知前世因，今生受者是；吾谓昨日以前，尔父尔祖，皆前世也。要知后世果，今生作者是；吾谓今日以后，尔子尔孙，皆后世也。</p>
<p>祖宗富贵，自诗书中来；子孙享富贵，则弃诗书矣。祖宗家业，自勤俭中来；子孙享家业，则忘勤俭矣。</p>
<p>近处不能感动，未有能及远者。小处不能调理，未有能治大者。亲者不能联属，未有能格疏者。一家生理不能全备，未能有安养百姓者。一家子弟不率规矩，未有能教诲他人者。</p>
<p>至乐无如读书，至要莫如教子。</p>
<p>子弟有才，制其爱，毋弛其诲，故不以骄败；子弟不肖，严其诲，毋薄其爱，故不以怨离。</p>
<p>雨泽过润，万物之灾也；恩宠过礼，臣妾之灾也；情爱过义，子孙之灾也。</p>
<p>安详恭敬，是教小儿第一法；公正严明，是做家长第一法。</p>
<p>人一心先无主宰，如何整理得一身正当；人一身先无规矩，如何调剂得一家肃穆。</p>
<p>融得性情上偏私，便是大学问；消得家庭中嫌隙，便是大经纶。</p>
<p>遇朋友交游之失，宜剀切，不宜游移；处家庭骨肉之变，宜委曲，不宜激烈。</p>
<p>未有和气萃焉，而家不吉昌者；未有戾气结焉，而家不衰败者。</p>
<p>闺门之内，不出戏言，则刑于之化行矣；房幄之中，不闻戏笑，则相敬之风着矣。</p>
<p>人之于嫡室也，宜防其蔽子之过；人之于继室也，宜防其诬子之过。</p>
<p>仆虽能，不可使与内事；妻虽贤，不可使与外事。</p>
<p>如仆得罪于我者尚可恕，得罪于人者不可恕。子孙得罪于人者尚可恕，得罪于天者不可恕。</p>
<p>奴之不祥，莫大于传主人之谤语；主之不祥，莫大于行仆婢之谮语。</p>
<p>治家严家乃和，居乡恕乡乃睦。治家忌宽，而尤忌严；居家忌奢，而尤忌啬。</p>
<p>无正经人交接，其人必是奸邪；无穷亲友往来，其家必然势利。</p>
<p>日光照天，群物皆作；人灵于物，寐而不觉，是谓天起人不起，必为天神所谴，如君上临朝，臣下高卧失误，不免罚责。夜漏三更，群物皆息；人灵于物，烟酒沈溺，是谓地眠人不眠，必为地祗所诃，如家主欲睡，仆婢喧闹不休，定遭鞭笞。</p>
<p>楼下不宜供神，虑楼上之秽亵。屋后必须开户，防屋前之火灾。</p>
<h1 id="8-从政类">8. 从政类</h1>
<p>眼前百姓即儿孙，莫谓百姓可欺，且留下儿孙地步；堂上一官称父母，漫道一官好做，须尽些父母恩情。</p>
<p>善体黎庶情，此谓民之父母；广行阴骘事，以能保我子孙。</p>
<p>封赠父祖易得也，无使人唾骂，父祖难得也。恩荫子孙易得也，无使我毒害，子孙难得也。</p>
<p>洁己方能不失己，爱民所重在亲民。国家立法，不可不严。有司行法，不可不恕。</p>
<p>严以驭役而宽以恤民，极于扬善而勇于去奸，缓于催科而勤于抚字。</p>
<p>催科不扰，催科中抚字；刑罚不差，刑罚中教化。</p>
<p>刑罚当宽处即宽，黎庶皆上天儿女。财用可省时便省，丝毫皆下民脂膏。</p>
<p>居家为妇女们爱怜，朋友必多怒色。做官为左右人欢喜，百姓定有怨声。</p>
<p>官不必尊显，期于无负国法。道不必博施，要在有裨民物。</p>
<p>禄岂须多，防满则退。年不待暮，有疾便辞。</p>
<p>天非私富一人，托以众贫者之命；天非私贵一人，托以众贱者之身。</p>
<p>在世一日要做一日好人，为官一日要行一日好事。</p>
<p>贫贱人栉风沐雨，万苦千辛，自家血汗自家消受，天之鉴察犹恕；富贵人衣税食租，担爵受禄，万民血汗一人消受，天之督责更严。</p>
<p>平日诚以治民而民信之，则凡有事于民，无不应矣；平日诚以事天而天信之，则凡有祷于天，无不应矣。</p>
<p>平民肯种德施惠，便是无位底卿相；士夫徒贪权希宠，竟成有爵底乞儿。</p>
<p>无功而食，雀鼠是已；肆害而食，虎狼是已。</p>
<p>毋矜清而傲浊，毋慎大而忽小，毋勤始而怠终。勤能补拙，俭以养廉。</p>
<p>居官廉，人以为百姓受福，予以为钖福于子孙者不浅也，曾见有约己裕民者后代不昌大耶？！居官浊，人以为百姓受害，予以为贻害于子孙者不浅也，曾见有瘠众肥家者历世得久长耶？！</p>
<p>以林皋安乐懒散心做官，未有不荒怠者；以在家治生营产心做官，未有不贪鄙者。</p>
<p>念念用之民生，则为吉士；念念用之套数，则为俗吏；念念用之身家。则为贼臣。</p>
<p>古之从仕者养人，今之从仕者养己。</p>
<p>古之居官也，在下民身上做工夫；今之居官也，在上官眼底做工夫。</p>
<p>在家者不知有官，方能守分；在官者不知有家，方能尽分。</p>
<p>君子当官任职，不计难易，而志在济人，故动辄成功；小人苟禄营私，只任便安，而意在利己，故动多败事。</p>
<p>职业是当然底，每日做他不尽，莫要认作假。权势是偶然底，有日还他主者，莫要认作真。</p>
<p>一切人为恶，犹可言也，惟读书人不可为恶；读书人为恶，更无教化之人矣！一切人犯法，犹可言也，惟做官人不可犯法；做官人犯法，更无禁治之人矣！</p>
<p>士大夫济人利物，宜居其实，不宜居其名，居其名则德损。士大夫忧国为民，当有其心，不当有其语，有其语则毁来。</p>
<p>以处女之自爱者爱身，以严父之教子者教士。</p>
<p>执法如山，守身如玉，爱民如子，去蠹如仇。</p>
<p>陷一无辜，与操刀杀人者何别？释一大憝，与纵虎伤人者无殊！</p>
<p>针芒剌手，茨棘伤足，举体痛楚；刑惨百倍于此，可以喜怒施之乎？虎豹在前，坑阱在后，百般呼号；狱犴何异于此，可使无辜坐之乎？</p>
<p>官虽至尊，决不可以人之生命，佐己之喜怒。官虽至卑，决不可以己之名节，佐人之喜怒。</p>
<p>听断之官，成心必不可有；任事之官，成算必不可无。</p>
<p>无关紧要之票，概不标判，则吏胥无权。不相交涉之人，概不往来，则关防自密。</p>
<p>无辜牵累难堪，非紧要，祗须两造对质，保全多少身家。疑案转移甚大，无确据，便当末减从宽，休养几人性命。</p>
<p>呆子之患，深于浪子，以其终无转智。昏官之害，甚于贪官，以其狼籍及人。</p>
<p>官肯着意一分，民受十分之惠。上能吃苦一点，民沾万点之恩。</p>
<p>礼繁则难行，卒成废阁之书。法繁则易犯，更其灭裂之祸。</p>
<p>善启迪人心者，当因其所明而渐通之，毋强开其所闭。善移易风俗者，当因其所易而渐反之，毋强矫其所难。</p>
<p>非甚不便于民，且莫妄更；非大有益于民，则莫轻举。</p>
<p>情有可通，旧有者不必过裁抑，免生寡恩之怨；事在得已，旧无者不必妄增设，免开多事之门。</p>
<p>为前人者，无干誉矫情，立一切不可常之法，以难后人。为后人者，无矜能露迹，为一朝即改革之政，以暴前人。</p>
<p>事在当因，不为后人开无故之端；事在当革，毋使后人长不救之祸。</p>
<p>利在一身勿谋也，利在天下者谋之；利在一时勿谋也，利在万世者谋之。</p>
<p>莫为婴儿之态而有大人之器，莫为一身之谋而有天下之志，莫为终身之计而有后世之虑。</p>
<p>用三代以前见识，而不失之迂；就三代以后家数，而不邻于俗。</p>
<p>大智兴邦，不过集众思；大愚误国，只为好自用。</p>
<p>吾爵益高，吾志益下；吾官益大，吾心益小；吾禄益厚，吾施益博。</p>
<p>安民者何？无求于民，则民安矣。察吏者何？无求于吏，则吏察矣。</p>
<p>不可假公法以报私仇，不可假公法以报私德。</p>
<p>天德只是个无我，王道只是个爱人。</p>
<p>惟有主，则天地万物自我而立；必无私，斯上下四旁咸得其平。</p>
<p>治道之要在知人，君德之要在体仁，御臣之要在推诚，用人之要在择言，理财之要在经制，足用之要在薄敛，除寇之要在安民。</p>
<p>未用兵时，全要虚心用人；既用兵时，全要实心活人。</p>
<p>天下不可一日无君，故夷齐非汤武明臣道也，不然，则乱臣接踵而难为君。天下不可一日无民，故孔孟是汤武明君道也，不然，则暴君接踵而难为民。</p>
<p>庙堂之上，以养正气为先；海宇之内，以养元气为本。</p>
<p>政令之所重者人才，国家之所重者元气。</p>
<h1 id="9-惠吉类">9. 惠吉类</h1>
<p>圣人敛福，君子考祥；作德日休，为善最乐。</p>
<p>开卷有益，作善降祥；崇德效山，藏器学海。</p>
<p>群居守口，独坐防心；知足常乐，能忍自安。</p>
<p>穷达有命，吉凶见人。以镜自照见形容，以心自照见吉凶。</p>
<p>善为至宝，一生用之不尽。心作良田，百世耕之有余。</p>
<p>世事让三分，天空地阔。心田培一点，子种孙收。</p>
<p>要好儿孙，须方寸中放宽一步；欲成家业，宜凡事上吃亏三分。</p>
<p>留福与儿孙，岂必尽黄金白镪；积德为产业，由来皆美宅良田。</p>
<p>存一点天理心，不必责效于后，子孙赖之；说几句阴骘语，纵未尽施于人，鬼神鉴之。</p>
<p>非读书不能入圣贤之域，非积德不能生聪慧之儿。</p>
<p>多积阴德，诸福自至，是取决于天。尽力农事，加倍收成，是取决于地。善教子孙，后嗣昌大，是取决于人。</p>
<p>事事培元气，其人必寿；念念存本心，其后必昌。</p>
<p>勿为一念可欺也，须知有天地鬼神之鉴察。勿谓一言可轻也，须知有言后左右之窃听。勿谓一事可逞也，须知有子孙祸福之报应。</p>
<p>人心一念之邪，而鬼在其中焉。因而欺侮之，播弄之，昼见于形像，夜见于梦魂，必酿其祸而后已。故邪心即是鬼，鬼与鬼相应，又何怪乎！</p>
<p>人心一念之正，而神在其中焉。因而鉴察之，呵护之，上至于父母，下至于儿孙，必致其福而后已。故正心即是神，神与神相亲，又何疑焉！</p>
<p>终日说善言，不如做了一件；终身行善事，须防错了一桩。</p>
<p>物力艰难，要知吃饭穿衣，谈何容易。光阴迅速，即使读书行善，能有几时。</p>
<p>只字必惜，贵之根也；粒米必珍，富之源也；片言必谨，福之基也；微命必护，寿之本也。</p>
<p>作践五谷，非有奇祸，必有其穷；爱惜只字，不但显荣，亦当延寿。</p>
<p>茹素虽佛氏教也，好生非上天意乎。</p>
<p>仁厚刻薄，是修短关；谦卑骄满，是祸福关；勤俭奢惰，是贫富关；保养纵欲，是人鬼关。</p>
<p>造物所忌，曰刻曰巧；万类相感，以诚以忠。</p>
<p>做人无成心，便带福气；做事有结果，亦是寿征。</p>
<p>执拗者福轻，而圆通之人其福必厚；急躁者寿夭，而宽宏之士其寿必长。</p>
<p>“谦”卦六爻皆吉，“恕”字终身可行。作本色人，说根心话，干近情事。</p>
<p>一点慈爱，不但是积德种子，亦是积福根苗，试看那有不慈爱底圣贤。一念容忍，不但是无量德器，亦是无量福田，试看那有不容忍底君子。</p>
<p>好恶之良萌于夜气，息之于静也。恻隐之心发于乍见，感之于动也。</p>
<p>装塑佛像则幽显蒙益，印造经文则法道流通。</p>
<p>费千金而结纳势豪，孰若倾半瓢之粟以济饥饿。构千楹而招徕宾客，何如葺数椽之屋以庇孤寒。</p>
<p>悯济人穷，虽分文升合，亦是福田；乐与人善，即只字词组，皆为良药。</p>
<p>谋占田园，决生败子；尊崇师父，定产贤郎。</p>
<p>平居寡欲养身，临大节则达生委命。治家量入为出，干好事则仗义轻财。</p>
<p>善用力者就力，善用势者就势，善用智者就智，善用财者就财。</p>
<p>身世多险途，急须寻求安宅。光阴同过客，切莫汨没主翁。</p>
<p>莫忘祖父积阴功，须知文字无权，全凭阴骘。最怕生平坏心术，毕竟主司有眼，如见心田。</p>
<p>天下第一种可敬人，忠臣孝子。天下第一种可怜人，寡妇孤儿。</p>
<p>孝子百世之宗，仁人天下之命。</p>
<p>形若正，不求影之直而影自直；声若平，不求响之和而响自和；德若崇，不求名之远而名自远。</p>
<p>有阴德者，必有阳报；有隐行者，必有显名。</p>
<p>施必有报者，天地之定理，仁人述之以劝人。施不望报者，圣贤之盛心，君子存之以济世。</p>
<p>面前的理路要放得宽，使人无不平之叹；身后的惠泽要流得远，令人有不匮之思。</p>
<p>不可不存时时可死之心，不可不行步步求生之事。</p>
<p>作恶事须防鬼神知，干好事莫怕旁人笑。</p>
<p>吾本薄福人，宜行惜福事；吾本薄德人，宜行积德事。</p>
<p>薄福者必刻薄，刻薄则福愈薄矣；厚福者必宽厚，宽厚则福益厚矣。</p>
<p>有工夫读书，谓之福；有力量济人，谓之福；有明道济世著述，谓之福；有聪明浑厚姿质，谓之福；无是非到耳，谓之福；无疾病缠身，谓之福；无尘俗撄心，谓之福；无兵凶荒歉之岁，谓之福。</p>
<p>从热闹场中出几句清冷言语，便扫除无限杀机；向寒微路上用一点赤热心肠，自培植许多生意。</p>
<p>入瑶树琼林中皆宝，有谦德仁心者为祥。</p>
<p>谈经济外，当谈道义，可以化人；谈心性外，当谈因果，可以劝善。</p>
<p>藏书可以邀友，积德可以邀天。作德日休，是谓福地；居易俟命，是谓洞天。</p>
<p>心地上无波涛，随在皆风恬浪静；性天中有化育，触处见鱼跃鸢飞。</p>
<p>贫贱忧戚，是我分内事，当动心忍性，静以俟之，更行一切善，以斡转之。富贵福泽，是我分外事，当保泰持盈，慎以守之，更造一切福，以凝承之。</p>
<p>世网那时跳出，先当忍性耐心，自安义命，即网罗中之安乐窝也。尘务不易尽捐，惟不起炉作灶，自取纠缠，即火坑中之清凉散也。</p>
<p>热不可除，而热恼可除，秋在清凉台上。穷不可遣，而穷愁可遣，春生安乐窝中。</p>
<p>富贵贫贱，总难称意，知足即为称意。山水花竹，无恒主人，得闲便是主人。</p>
<p>要足何时足，知足便足；求闲不得闲，偷闲即闲。</p>
<p>知足常足，终身不辱；知止常止，终身不耻。</p>
<p>急行缓行，前程总有许多路；逆取顺取，命中只有这般财。</p>
<p>理欲交争，肺腑成为吴越。物我一体，参商终是兄弟。</p>
<p>以积货财之心积学问，以求功名之心求道德，以爱妻子之心爱父母，以保爵位之心保国家。</p>
<p>移作无益之费以作有益，则事举。移乐宴乐之时以乐讲习，则智长。移信邪道之意以信圣贤，则道明。移好财色之心以好仁义，则德立。移计利害之私以计是非，则养精。移养小人之禄以养君子，则国治。移保身家之念以保百姓，则民安。</p>
<p>做大官底是一样家数，做好人底是一样家数。</p>
<p>潜居尽可以为善，何必显宦？躬行孝弟，志在圣贤，纂辑先哲格言，刊刻广布，行见化行一时，泽流后世，事业之不朽，蔑以加焉？贫贱尽可以积德，何必富贵？存平等心，行方便事，交法前人懿行，训俗型方，自然谊敦宗族，德被乡邻，利济之无穷，孰大于是！</p>
<p>一时劝人以言，百世劝人以书。静以修身，俭以养德。入则笃行，出则友贤。</p>
<p>读书者不贱，力田者不饥。积德者不倾，择交者不败。</p>
<p>明镜止水以澄心，泰山乔岳以立身；青天白日以应事，霁月光风以待人。</p>
<p>省费医贫，恬退医躁，独卧医淫，随缘医愁，读书医俗。</p>
<p>以鲜花视美色，则孽障自消；以流水听弦歌，则性灵何害。</p>
<p>征事宜读史，澄心宜静坐。谈道宜访友，福后宜积德。</p>
<h1 id="10-悖凶类">10. 悖凶类</h1>
<p>富贵家不肯从宽，必遭横祸；聪明人不肯学厚，必殀天年。</p>
<p>倚势欺人，势尽而为人欺；恃财侮人，财散而受人侮。</p>
<p>暗里算人者，算的是自家儿孙；空中造谤者，造的是本身罪孽。</p>
<p>饱肥甘衣轻暖，不知节者损福；广积聚骄富贵，不知止者杀身。</p>
<p>文艺自多，浮薄之心也；富贵自雄，卑陋之见也。</p>
<p>位尊身危，财多命殆。</p>
<p>机者，祸患所由伏，人生于机，即死于机也。巧者，鬼神所最忌，人有大巧，必有大拙也。</p>
<p>出薄言，做薄事，存薄心，种种皆薄，未免灾及其身。设阴谋，积阴私，伤阴骘，事事皆阴，自然殃流后代。</p>
<p>积德于人所不知，是谓阴德，阴德之报，较阳德倍多。造恶于人所不知，是谓阴恶，阴恶之报，较阳恶加惨。</p>
<p>家运有盛衰，久暂虽殊，消长循环如昼夜。人谋分巧拙，智愚各别，鬼神彰瘅最严明。</p>
<p>天堂无则已，有则君子登；地狱无则已，有则小人入。</p>
<p>为恶畏人知，恶中尚有转念；为善欲人知，善处即是恶根。</p>
<p>谓鬼神之无知，不应祈福；谓鬼神之有知，不当为非。</p>
<p>势可为恶而不为，即是善；力可行善而不行，即是恶。</p>
<p>于福作罪，其罪非轻；于苦作福，其福最大。</p>
<p>行善如春园之草，不见其长，日有所增。行恶如磨刀之石，不见其消，日有所损。</p>
<p>使为善而父母怒之，兄弟怨之，子孙羞之，宗族乡党贱恶之，如此而不为善，可也；为善则父母爱之，兄弟悦之，子孙荣之，宗族乡党敬信之，何苦而不为善？使为恶而父母爱之，兄弟悦之，子孙荣之，宗族乡党敬信之，如此而为恶，可也；为恶则父母怒之，兄弟怨之，子孙羞之，宗族党乡贱恶之，何苦而必为恶？</p>
<p>为善之人，非独其宗族亲戚爱之，朋友乡党敬之，虽鬼神亦阴相之。为恶之人，非独其宗族亲戚叛之，朋友乡党怨之，虽鬼神亦阴殛之。</p>
<p>为一善而此心快惬，不必自言，而乡党称誉之，君子敬礼之，鬼神福祚之，身后传诵之；为一恶而此心愧怍，虽欲掩护，而乡党传笑之，王法刑辱之，鬼神灾祸之，身后指说之。</p>
<p>一命之士，苟存心于爱物，于人必有所济；无用之人，苟存心于利己，于人必有所害。</p>
<p>膏粱积于家，而剥削人之糠秕，终必自盲其膏粱；文绣充于室，而攘取人之敝裘，终必自丧其文绣。</p>
<p>天下无穷大好事，皆由于轻利之一念；利一轻，则事事悉属天理，为圣为贤，从此进基。天下无穷不肖事，皆由于重利之一念；利一重，则念念皆违人心，为盗为跖，从此直入。</p>
<p>清欲人知，人情之常，今吾见有贪欲人知者矣！柔其颐，垂其涎，惟恐人误视为灵龟而不饱其欲也。善不自伐，盛德之事，今吾见有自伐其恶者矣！张其牙，露其爪，惟恐人不识为猛虎而不畏其威也。</p>
<p>世之愚人，每以奢为有福，以杀为有禄，以淫为有缘，以诈为有谋，以贪为有为，以吝为有守，以争为有气，以瞋为有威，以赌为有技，以讼为有才，可不哀哉！</p>
<p>谋馆如鼠，得馆如虎，鄙主人而薄弟子者，塾师之无耻也。卖药如仙，用药如颠，贼人命而诿天数者，医师之无耻也。觅地如瞽，谈地如舞，矜异传而谤同道者，地师之无耻也。</p>
<p>不可信之师，勿以私情荐之，使人托以子弟；不可信之医，勿以私情荐之，使人托以生命；不可信之堪舆，勿以私情荐之，使人托以先骸；不可信之女子，勿以私情媒之，使人托以宗嗣。</p>
<p>肆傲者纳侮，诲过者长恶，贪利者害己，纵欲者戕生。</p>
<p>鱼吞饵，蛾扑火，未得而先丧其身；猩醉醴，蚊饱血，已得而随亡其躯；鹚食鱼，蜂酿蜜，虽得而不享其利。</p>
<p>欲不除，似蛾扑灯，焚身乃止；贪不了，如猩嗜酒，鞭血方休。</p>
<p>明星朗月，何处不可翱翔？而飞蛾独趋灯焰。嘉卉清泉，何物不可饮啄？而蝇蚋争嗜腥膻。</p>
<p>飞蛾死于明火，故有奇智者，必有奇殃；游鱼死于芳纶，故有酷嗜者，必有酷毒。</p>
<p>慨夏畦之劳劳，秋毫无补；悯冬烘之贸贸，春恩广覃。</p>
<p>吉人无论处世平和，即梦寐神魂，无非生意；凶人不但作事乖戾，即声音笑貌，浑是杀机。</p>
<p>仁人心地宽舒，事事有宽舒气象，故福集而庆长；鄙夫胸怀苛鄙，事事以苛刻为能，故禄薄而泽短。</p>
<p>充一个公己公人心，便是吴越一家；任一个自私自利心，便是父子仇雠。</p>
<p>理以心为用，心着于欲则理灭，如株干斩而本亦败坏；心以理为本，理被欲蔽则心亡，如水泉竭而河亦干枯。</p>
<p>鱼与水相合，不可离也，离水则鱼槁矣；形与气相合，不可离也，离气则形坏矣；心与理相合，不可离也，离理则心死矣。</p>
<p>天理是清虚之物，清虚则灵，灵则活；人欲是渣滓之物，渣滓则蠢，蠢则死。</p>
<p>毋以嗜欲杀身，毋以货财杀子孙，毋以政事杀百姓，毋以学术杀天下后世。</p>
<p>毋执去来之势而为权，毋固得丧之位而为宠，毋恃聚散之财而为利，毋认离合之形而为我。</p>
<p>贪了世味的滋益，必招性分的损，讨了人事的便宜，必吃天道的亏。</p>
<p>精工言语，于行事毫不相干！照管皮毛，与性灵有何关涉？</p>
<p>荆棘满野，而望收嘉禾者愚；私念满胸，而欲求福应者悖。</p>
<p>庄敬非但日强也，凝心静气，觉分阴寸晷，倍自舒长；安肆非但日愉也，意纵神驰，虽累月经年，亦形迅驶。</p>
<p>自家过恶自家省，待祸败时，省已迟矣；自家病痛自家医，待死亡时，医已晚矣。</p>
<p>多事为读书第一病，多欲为养生第一病，多言为涉世第一病，多智为立心第一病，多费为作家第一病。</p>
<p>今之用人，只怕无去处，不知其病根在来处；今之理财，只怕无来处，不知其病根在去处。</p>
<p>贫不足羞，可羞是贫而无志。贱不足恶，可恶是贱而无能。老不足叹，可叹是老而无成。死不足悲，可悲是死而无补。</p>
<p>事到全美处，怨我者难开指摘之端；行到至污处，爱我者莫施掩护之法。</p>
<p>衣垢不湔，器缺不补，对人犹有惭色。行垢不湔，德缺不补，对天岂无愧心。</p>
<p>供人欣赏，侪风月于烟花，是曰亵天。逞我机锋，借诗书以戏谑，是名侮圣。</p>
<p>罪莫大于亵天，恶莫大于无耻；苛刻心术之恶，过莫大于深险。</p>
<p>言语之恶，莫大于造诬；行事之恶，莫大于苛刻；心术之恶，莫大于深险。</p>
<p>谈人之善，泽于膏沐；暴人之恶，痛于戈矛。</p>
<p>当厄之施甘于时雨，伤心之语毒于阴冰。</p>
<p>阴岩积雨之险奇，可以想为文境，不可设为心境。华林映日之绮丽，可以假为文情，不可依为世情。</p>
<p>许由洗耳以鸣高，予以为耳其窦也，其言已入于心矣，当剖心而澣之；陈仲出哇以示洁，予以为哇其滓也，其味已入于肠矣，当封肠而涤之。</p>
<p>诋缁黄之背本宗，或衿带坏圣贤名教；詈青紫之忘故友，乃衡茅伤骨肉天伦。</p>
<p>炎凉之态，富贵其于贫贱；嫉妒之心，骨肉其于外人。</p>
<p>兄弟争财，父遗不尽不止；妻妾争宠，夫命不死不休。</p>
<p>受连城而代死，贪者不为，然死利者何须连城？携倾国以告殂，淫者不敢，然死色者何须倾国？</p>
<p>乌获病危，虽童子制梴可挞；王嫱臭腐，惟狐狸钻穴相窥。</p>
<p>圣人悲时悯俗，贤人痛世疾俗，众人混世逐俗，小人败常乱俗。</p>
<p>读书为身上之用，而人以为纸上之用。做官乃造福之地，而人以为享福之地。壮年正勤学之日，而人以为养安之日。科第本消退之根，而人以为长进之根。</p>
<p>盛者衰之始，福者祸之基。福莫大于无祸，祸莫大于邀福。</p>
<h1 id="11-摄生附">11. 摄生（附）</h1>
<p>慎风寒，节饮食，是从吾身上却病法。寡嗜欲，戒烦恼，是从吾心上却病法。</p>
<p>少思虑以养心气，寡色欲以养肾气，勿妄动以养骨气，戒嗔怒以养肝气，薄滋味以养胃气，省言语以养神气，多读书以养胆气，顺时令以养元气。</p>
<p>忧愁则气结，忿怒则气逆，恐惧则气陷，拘迫则气郁，急遽则气耗。</p>
<p>行欲徐而稳，立欲定而恭，坐欲端而正，声欲低而和。</p>
<p>心神欲静，骨力欲动。胸怀欲开，筋骸欲硬。脊梁欲直，肠胃欲净。舌端欲卷，脚跟欲定。耳目欲清，精魂欲正。</p>
<p>多静坐以收心，寡酒色以清心，去嗜欲以养心，玩古训以警心，悟至理以明心。</p>
<p>宠辱不惊，肝木自宁。动静以敬，心火自定。饮食有节，脾土不泄。调息寡言，肺金自全。恬淡寡欲，肾水自足。</p>
<p>道生于安静，德生于卑退，福生于清俭，命生于和畅。天地不可一日无和气，人心不可一日无喜神。</p>
<p>拙字可以寡过，缓字可以免悔，退字可以远祸，苟字可以养福，静字可以益寿。</p>
<p>毋以妄心戕真心，勿以客气伤元气。拂意处要遣得过，清苦日要守得过。非理来要受得过，忿怒时要耐得过，嗜欲生要忍得过。</p>
<p>言语知节，则愆尤少。举动知节，则悔吝少。爱慕知节，则营求少。欢乐知节，则祸败少。饮食知节，则疾病少。</p>
<p>人知言语足以彰吾德，而不知慎言语乃所以养吾德。人知饮食足以益吾身，而不知节饮食乃所以养吾身。</p>
<p>闹时炼心，静时养心，坐时守心，行时验心，言时省心，动时制心。</p>
<p>荣枯倚伏，寸田自开惠逆，何须历问塞翁？修短参差，四体自造彭殇，似难专咎司命！</p>
<p>节欲以驱二竖，修身以屈三彭，安贫以听五鬼，息机以弭六贼。</p>
<p>衰后罪孽，都是盛时作的。老来疾病，都是壮年招的。</p>
<p>败德之事非一，而酗酒者德必败。伤生之事非一，而好色者生必伤。</p>
<p>木有根则荣，根坏则枯。鱼有水则活，水涸则死。灯有膏则明，膏尽则灭。人有真精，保之则寿，戕之则妖。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>