<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《天问》屈原 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《天问》屈原</h2>

</div>



<div class="meta">
  <div><span data-pagefind-meta="date">2024-06-19</span></div>
  <div>
    <span><a href="https://xiaoledeng.github.io/tags/poetry/">#Poetry</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      </div>
  </div>

<div class="content">
  <p>曰：</p>
<p>遂古之初，谁传道之？上下未形，何由考之？冥昭瞢暗，谁能极之？</p>
<p>冯翼惟象，何以识之？明明暗暗，惟时何为？阴阳三合，何本何化？</p>
<p>圜则九重，孰营度之？惟兹何功，孰初作之？斡维焉系，天极焉加？</p>
<p>八柱何当，东南何亏？九天之际，安放安属？隅隈多有，谁知其数？</p>
<p>天何所沓？十二焉分？日月安属？列星安陈？出自汤谷，次于蒙汜。</p>
<p>自明及晦，所行几里？夜光何德，死则又育？厥利维何，而顾菟在腹？</p>
<p>女岐无合，夫焉取九子？伯强何处？惠气安在？何阖而晦？何开而明？</p>
<p>角宿未旦，曜灵安藏？不任汩鸿，师何以尚之？佥曰“何忧，何不课而行之？”</p>
<p>鸱龟曳衔，鲧何听焉？顺欲成功，帝何刑焉？永遏在羽山，夫何三年不施？</p>
<p>伯禹愎鲧，夫何以变化？纂就前绪，遂成考功。何续初继业，而厥谋不同？</p>
<p>洪泉极深，何以窴之？地方九则，何以坟之？应龙何画？河海何历？</p>
<p>鲧何所营？禹何所成？康回冯怒，墬何故以东南倾？九州安错？川谷何洿？</p>
<p>东流不溢，孰知其故？东西南北，其修孰多？南北顺椭，其衍几何？</p>
<p>昆仑悬圃，其凥安在？增城九重，其高几里？四方之门，其谁从焉？</p>
<p>西北辟启，何气通焉？日安不到？烛龙何照？羲和之未扬，若华何光？</p>
<p>何所冬暖？何所夏寒？焉有石林？何兽能言？焉有虬龙，负熊以游？</p>
<p>雄虺九首，倏忽焉在？何所不死？长人何守？靡蓱九衢，枲华安居？</p>
<p>灵蛇吞象，厥大何如？黑水玄趾，三危安在？延年不死，寿何所止？</p>
<p>鲮鱼何所？鬿堆焉处？羿焉彃日？乌焉解羽？禹之力献功，降省下土四方。</p>
<p>焉得彼嵞山女，而通之於台桑？闵妃匹合，厥身是继。胡维嗜不同味，而快鼌饱？</p>
<p>启代益作后，卒然离蠥。何启惟忧，而能拘是达？皆归射鞫，而无害厥躬。</p>
<p>何后益作革，而禹播降？启棘宾商，《九辨》《九歌》。</p>
<p>何勤子屠母，而死分竟地？帝降夷羿，革孽夏民。</p>
<p>胡射夫河伯，而妻彼雒嫔？冯珧利决，封豨是射。</p>
<p>何献蒸肉之膏，而后帝不若？浞娶纯狐，眩妻爰谋。</p>
<p>何羿之射革，而交吞揆之？阻穷西征，岩何越焉？</p>
<p>化而为黄熊，巫何活焉？咸播秬黍，莆雚是营。</p>
<p>何由并投，而鲧疾修盈？白蜺婴茀，胡为此堂？</p>
<p>安得夫良药，不能固臧？天式从横，阳离爰死。</p>
<p>大鸟何鸣，夫焉丧厥体？蓱号起雨，何以兴之？</p>
<p>撰体协胁，鹿何膺之？鳌戴山抃，何以安之？释舟陵行，何之迁之？</p>
<p>惟浇在户，何求于嫂？何少康逐犬，而颠陨厥首？女歧缝裳，而馆同爰止。</p>
<p>何颠易厥首，而亲以逢殆？汤谋易旅，何以厚之？覆舟斟寻，何道取之？</p>
<p>桀伐蒙山，何所得焉？妺嬉何肆，汤何殛焉？舜闵在家，父何以鳏？</p>
<p>尧不姚告，二女何亲？厥萌在初，何所亿焉？璜台十成，谁所极焉？</p>
<p>登立为帝，孰道尚之？女娲有体，孰制匠之？舜服厥弟，终然为害。</p>
<p>何肆犬豕，而厥身不危败？吴获迄古，南岳是止。</p>
<p>孰期去斯，得两男子？缘鹄饰玉，后帝是飨。</p>
<p>何承谋夏桀，终以灭丧？帝乃降观，下逢伊挚。</p>
<p>何条放致罚，而黎服大说？简狄在台，喾何宜？</p>
<p>玄鸟致贻，女何喜？该秉季德，厥父是臧。</p>
<p>胡终弊于有扈，牧夫牛羊？干协时舞，何以怀之？平胁曼肤，何以肥之？</p>
<p>有扈牧竖，云何而逢？击床先出，其命何从？恒秉季德，焉得夫朴牛？</p>
<p>何往营班禄，不但还来？昏微循迹，有狄不宁。</p>
<p>何繁鸟萃棘，负子肆情？眩弟并淫，危害厥兄。</p>
<p>何变化以作诈，而后嗣逢长？成汤东巡，有莘爰极。</p>
<p>何乞彼小臣，而吉妃是得？水滨之木，得彼小子。</p>
<p>夫何恶之，媵有莘之妇？汤出重泉，夫何辠尤？</p>
<p>不胜心伐帝，夫谁使挑之？会朝争盟，何践吾期？苍鸟群飞，孰使萃之？列击纣躬，叔旦不嘉。</p>
<p>何亲揆发足，周之命以咨嗟？授殷天下，其位安施？反成乃亡，其罪伊何？</p>
<p>争遣伐器，何以行之？并驱击翼，何以将之？昭后成游，南土爰底。</p>
<p>厥利惟何，逢彼白雉？穆王巧梅，夫何为周流？环理天下，夫何索求？</p>
<p>妖夫曳炫，何号于市？周幽谁诛？焉得夫褒姒？天命反侧，何罚何佑？</p>
<p>齐桓九会，卒然身杀。彼王纣之躬，孰使乱惑？何恶辅弼，谗谄是服？</p>
<p>比干何逆，而抑沈之？雷开阿顺，而赐封之？何圣人之一德，卒其异方？</p>
<p>梅伯受醢，箕子详狂？稷维元子，帝何竺之？投之于冰上，鸟何燠之？</p>
<p>何冯弓挟矢，殊能将之？既惊帝切激，何逢长之？伯昌号衰，秉鞭作牧。</p>
<p>何令彻彼岐社，命有殷国？迁藏就岐，何能依？殷有惑妇，何所讥？</p>
<p>受赐兹醢，西伯上告。何亲就上帝罚，殷之命以不救？师望在肆，昌何识？</p>
<p>鼓刀扬声，后何喜？武发杀殷，何所悒？载尸集战，何所急？</p>
<p>伯林雉经，维其何故？何感天抑墬，夫谁畏惧？皇天集命，惟何戒之？</p>
<p>受礼天下，又使至代之？初汤臣挚，后兹承辅。何卒官汤，尊食宗绪？</p>
<p>勋阖梦生，少离散亡。何壮武历，能流厥严？彭铿斟雉，帝何飨？受寿永多，夫何久长？</p>
<p>中央共牧，后何怒？蜂蛾微命，力何固？惊女采薇，鹿何佑？</p>
<p>北至回水，萃何喜？兄有噬犬，弟何欲？易之以百两，卒无禄？</p>
<p>薄暮雷电，归何忧？厥严不奉，帝何求？伏匿穴处，爰何云？</p>
<p>荆勋作师，夫何长？悟过改更，我又何言？吴光争国，久余是胜。</p>
<p>何环穿自闾社丘陵，爰出子文？吾告堵敖以不长。何试上自予，忠名弥彰？</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>