<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《安得长者言》陈继儒 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《安得长者言》陈继儒</h2>

</div>



<div class="meta">
  <div><span data-pagefind-meta="date">2024-06-30</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <p>陈继儒，字仲醇，号眉公，又号麋公，松江华亭人。诸生，隐居昆山之阳，后筑室东畲山，杜门著述，工诗善文，书法苏米，能兼绘事，名重一时。或剌琐言僻事，诠次成书，远近争相购写，屡奉诏徵用，皆以疾辞。崇祯十二年卒，年八十二。有眉公全集。</p>
<h1 id="序">序</h1>
<p>馀少从四方名贤游，有闻輙掌录之，已复死心。茅茨之下，霜降水落时，弋一二言拈题纸屏上，语不敢文，庶使异日，子孙躬耕之暇，若粗识数行字者，读之了了也。如云安得长者之言而称之，则吾岂敢［疑缺］</p>
<p>吾本薄福，人宜行厚德事；吾本薄德，人宜行惜福事。</p>
<p>闻人善则疑之，闻人恶则信之，此满腔杀机也。</p>
<p>静坐然后知平日之气浮，守默然后知平日之言躁；省事然后知平日之费闲，闭户然后知平日之交滥；寡欲然后知平日之病多，近情然后知平日之念刻。</p>
<p>偶与诸友登塔，绝顶谓云：大抵做向上人，决要士君子鼓舞。只如此塔甚高，非与诸君乘兴览眺，必无独登之理。既上四五级，若有倦意又须赖诸君怂恿，此去绝顶不远。既到绝顶，眼界大，地位高，又须赖诸君提撕警惺，跬步少差，易至倾跌。只此便是做向上一等人榜样也。</p>
<p>男子有德便是才，女子无才便是德。</p>
<p>士君子尽心利济，使海内人少他不得，则天亦自然少他不得。即此便是立命。</p>
<p>吴芾云：与其得罪于百姓，不如得罪于上官。李衡云：与其进而负于君，不若退而合于道。二公南宋人也，合之可作出处铭。</p>
<p>名利坏人，三尺童子皆知之。但好利之弊使人不复顾名，而好名之过又使人不复顾君父，世有妨亲命。</p>
<p>以洁身讪朝庭以卖直者。是可忍也？孰不可忍也。</p>
<p>宦情太浓，归时过不得；生趣太浓，死时过不得。甚矣！有味于淡也。</p>
<p>贤人君子专要扶公论正易之。所谓扶阳也。</p>
<p>清苦是佳事，虽然天下岂有薄于自待而能厚于待人者乎？</p>
<p>一念之善，吉神随之；一念之恶，厉鬼随之。知此可以役使鬼神。</p>
<p>黄帝云：行及乘马不用回顾，则神去令人回顾。功名富贵而去其神者岂少哉？</p>
<p>士大夫当有忧国之心不当有忧国之语。</p>
<p>属官论劾上司时论以为快。但此端一开，其始则以廉论贪，其究必以贪论贪矣。又其究必以贪论廉矣。使主上得以贱视大臣，而宪长与郡县和同为政可畏也。</p>
<p>责备贤者毕竟非长者言。</p>
<p>做秀才，如处子，耍怕人；既入仕，如媳妇，要养人；归林下，如阿婆，要教人。</p>
<p>广志远愿，规造巧异，积伤至尽，尽则早亡。岂惟刀钱田宅，若乃组织文字，以冀不朽至于镂肺镌肝，其为广远巧异，心滋甚，祸滋速。</p>
<p>大约评论古今人物不可，便轻责人以死。</p>
<p>治国家有二言，曰：忙时闲做，闲时忙做。变气质有二言，曰：生处渐熟，熟处渐生。</p>
<p>看中人看其大处不走作，看豪杰看其小处不渗漏。</p>
<p>火丽于木丽于石者也。方其藏于木石之时，取木石而投之水，水不能克火也一付于物即童子得而扑灭之矣。故君子贵翕聚而不贵发散。</p>
<p>甔甔子每教人养喜神，止庵子每教人去杀机。是二言，吾之师也。</p>
<p>朝廷以科举取士，使君子不得已而为小人也。若以德行取士，使小人不得已而为君子也。</p>
<p>奢者不特用度过侈之谓。凡多视，多听，多言，多动皆是暴殄天物。</p>
<p>鲲鹏六月息，故其飞也。能九万里仕，宦无息机，不仆则蹶。故曰：知足不辱，知止不殆。</p>
<p>人有嘿坐独宿悠悠忽忽者，非出世人，则有心用世人也。</p>
<p>读书不独变人气质，且能养人精神，盖理义收摄故也。</p>
<p>初夏五阳，用事于乾，为飞龙草木，至此已为长旺。然旺则必极，至极而始收敛，则已晚矣。故康节云：牡丹含蕋为盛，烂熳为衰，盖月盈日午，有道之士所不处焉。</p>
<p>医书云：居母腹中，母有所惊，则主子长大时发颠痫。今人出官涉世，往往作风狂态者，毕竟平日带胎疾耳，秀才正是母胎时也。</p>
<p>士大夫气易动心易迷，专为&quot;立界墙、全体面&quot;六字断送一生。夫不言堂奥而言界墙；不言腹心而言体面，皆是向外事也。</p>
<p>任事者当置身利害之外；建言者当设身利害之中。此二语其宰相台谏之药石乎？</p>
<p>乘舟而遇逆风，见扬帆者不无妬念。彼自处顺，于我何关？我自处逆，于彼何与？究竟思之，都是自生烦恼。天下事大率类此。</p>
<p>用兵者仁义可以王，治国可以霸，纪律可以战，智谋则胜负共之，恃勇则亡。</p>
<p>出一个丧元气进士，不若出一个积阴德平民。救荒不患无奇策，只患无真心，真心即奇策也。</p>
<p>凡议论要透，皆是好，尽言也，不独言人之过。</p>
<p>吾不知所谓善，但使人感者即善也。吾不知所谓恶，但使人恨者即恶也。</p>
<p>讲道学者得其土苴，真可以治天下，但不可专立，道学门户使人望而畏焉。严君平买卜，与子言依于孝，与臣言依于忠，与弟言依于弟。虽终日谭学而无讲学之名，今之士大夫恐不可不味此意也。</p>
<p>天理，凡人之所生；机械，凡人之所热。彼以熟而我以生，便是立乎不测也。</p>
<p>青天白日，和风庆云，不特人多喜色，即鸟鹊且有好音。若暴风怒雨，疾雷闪雷，鸟亦投林，人亦闭户乘戾之感。至于此乎，故君子以太和元气为主。</p>
<p>颐卦：慎言语、节饮食。然口之所入者，其祸小；口之所出者，其罪多。故鬼谷子云：口可以饮，不可以言。</p>
<p>吴俗：坐定輙问新闻。此游闲小人入门之渐，而是非媒孽交构之端也。地方无新闻，可说此便是好风俗、好世界。盖讹言之讹字，化其言而为讹也。</p>
<p>富贵功名上者，以道德享之，其次以功业当之，又其次以学问识见驾驭之，其下不取辱则取祸。</p>
<p>天下容有曲谨之小人，必无放肆之君子。</p>
<p>人有好为清态而反浊者；有好为富态而反贫者；有好为文态而反俗者；有好为高态而反卑者；有好为淡态而反浓者；有好为古态而反今者；有好为奇态而反平者。吾以为不如混沌为佳。</p>
<p>人定胜天，志一动气，则命与数为无权。</p>
<p>偶谭司马温公资治通鉴，且无论公之人品、政事，只此闲工夫何处得来？所谓君子乐得其道，故老而不为疲也。亦只为精神不在嗜好上分去耳。</p>
<p>捏造歌谣，不惟不当作，亦不当听，徒损心术，长浮风耳。若一听之，则清净心田中，亦下一不净种子矣。</p>
<p>人之嗜名节、嗜文章、嗜游侠、如嗜酒然，易动客气，当以德性消之。</p>
<p>有穿麻服白衣者，道遇吉祥善事，相与牵而避之，勿使相值其事，虽小其心则厚。</p>
<p>田鼠化为鴽，雀入大海化为蛤，虫鱼且有变化，而人至老不变何哉？故善用功者，月异而岁不同，时异而日不同。</p>
<p>好谭闺门及好谈乱者，必为鬼神所怒，非有奇祸则有奇穷。</p>
<p>有济世才者，自宜韬敛，若声名一出，不幸而为乱臣贼子所劫，或不幸而为权奸佞幸所推，既损名誉，复掣事几。所以《易》之『无咎无誉&rsquo;，庄生之才与不才，真明哲之三窟也。</p>
<p>不尽人之情，岂特平居时？即患难时人求救援，亦当常味此言。</p>
<p>俗语，近于市纤语，近于娼诨语，近于优士君子，一涉此，不独损威，亦难迓福。</p>
<p>人之交友，不出趣味两字。有以趣胜者；有以味胜者；有趣味俱乏者；有趣味俱全者。然宁饶于味，而无宁饶于趣。</p>
<p>天下惟五伦施而不报，彼以逆加，吾以顺受，有此病自有此药，不必校量。</p>
<p>罗仲素云：子弑父，臣弑君，只是见君父有不是处耳。若一味见人不是，则兄弟、朋友、妻子，以及于童仆、鸡犬，到处可憎，终日落嗔火坑堑中，如何得出头地？故云：每事自反，真一帖清凉散也。</p>
<p>小人专望人恩，恩过不感；君子不轻受人恩，受则难忘。</p>
<p>好义者往往曰义：愤曰义；激曰义；烈曰义。侠得中则为正气，太过则为客气。正气则事成，客气则事败。故曰：大直若曲。又曰：君子义以为质，礼以行之，逊以出之。</p>
<p>水到渠成，瓜熟蒂落。此八字受用一生。</p>
<p>医以生人而庸工以之杀人，兵以杀人而圣贤以之生人。</p>
<p>人之高堂华服，自以为有益于我，然堂愈高，则去头愈远；服愈华，则去身愈外。然则为人乎？为己乎？</p>
<p>神人之言微；圣人之言简；贤人之言明；众人之言多；小人之言妄。</p>
<p>欲见古人气象，须于自己胸中洁净时观之。故云：见黄叔度使人鄙吝尽消。又云：见鲁仲连、李太白使人不敢言名利事。此二者亦须于自家体贴。</p>
<p>泛交则多费，多费则多营，多营则多求，多求则多辱，语不云乎以约失之者鲜矣，当三复斯言。</p>
<p>徐主事好衣白布袍，曰：不惟俭朴，且久服无点污，亦可占养。</p>
<p>《河》《洛》《卦》《范》皆图也，书则自可钻研，图则必由讨论。古人左图右书，此也。今有书而废图，故有学而无问，书不尽言，言不尽意，其惟图乎？</p>
<p>留七分正经以度生，留三分痴呆以防死。</p>
<p>晦翁云：天地一无所为，只以生万物为事。人念念在利济，便是天地了也。故曰：宰相日日有可行的善事，乞丐亦日日有可行的善事，只是当面蹉过耳。</p>
<p>夫衣食之源本广，而人每营营苟苟以狭其生；逍遥之路甚长，而人每波波急急以促其死。</p>
<p>士君子不能陶熔人，毕竟学问中火力未透。</p>
<p>人心大同处，莫生异同。大同处即是公论，公论处即是天理，天理处即是元气，若于此处犯手者，老氏所谓勇乎，敢则杀也。</p>
<p>孔子曰：斯民也，三代之所以直道而行也。不说士大夫独拈民之一，字却有味。</p>
<p>沓假山，无巧法，只是得其性之重也。故久而不倾，观此，则严重者可以自立。</p>
<p>后辈轻薄，前辈者往往促算何者。彼既贱，老天岂以贱者赠之。</p>
<p>有一言而伤天地之和，一事而折终身之福者，切须检点。</p>
<p>人生一日或闻一善言，见一善行，行一善事，此日方不虚生。</p>
<p>王少河云：好色、好斗、好得，禽兽别。无所长，只长此三件，所以君子戒之。</p>
<p>静坐以观念头起处如主人坐堂中看有甚人来自然酬答不差。</p>
<p>入鸟不乱行；入兽不乱群。和之至也。人乃同类而多乖睽，何与？故朱子云：执抝乖戾者，薄命之人也。</p>
<p>得意而喜，失意而怒，便被顺逆差遣，何曾作得主？马牛为人穿著鼻孔，要行则行，要止则止。不知世上一切差遣得我者，皆是穿我鼻孔者也。自朝至暮，自少至老，其不为马牛者几何哀哉！</p>
<p>世乱时忠臣义士尚思做个好人，幸逢太平复尔温饱，不思做君子，更何为也？</p>
<p>凡奴仆得罪于人者，不可恕也，得罪于我者，可恕也。</p>
<p>富贵家，宜劝他宽；聪明人，宜劝他厚。</p>
<p>天下惟圣贤收拾精神，其次英雄，其次修炼之士。</p>
<p>醉人胆大，与酒融浃故也。人能与义命融浃，浩然之气自然充塞，何惧之有！</p>
<p>会见贤人君子而归，乃犹然故吾者，其识趋可知矣。</p>
<p>出言须思省，则思为主，而言为客，自然言少。</p>
<p>只说自家是者，其心粗而气浮也。</p>
<p>一人向隅，满堂不乐；一人疾言，遽色怒气噀人，人宁有怡者乎？</p>
<p>士大夫不贪官，不受钱。一无所利济以及人，毕竟非天生圣贤之意。盖洁己好修，德也；济人利物，功也。有德而无功可乎？</p>
<p>未用兵时全要虚心用人，既用兵时全要实心活人。</p>
<p>孔子畏大人，孟子藐大人，畏则不骄，藐则不谄，中道也。</p>
<p>少年时每思成仙作佛，看来只是识见嫩耳。</p>
<p>薄福者，必刻薄，刻薄则福益薄矣；厚福者，必宽厚，宽厚则福益厚矣。</p>
<p>进善言，受善言，如两来船，则相接耳。</p>
<p>人不易知然，为人而使人易知者，非至人亦非真豪杰也。黄河之脉，伏地中者万三千里，而莫窥其际，器局短浅为世所窥，丈夫方自愧不暇，而暇求人知乎？</p>
<p>能受善言，如市人求利，寸积铢累，自成富翁。</p>
<p>扫杀机以迎生气，修庸德以来异人。</p>
<p>金帛多，只是博得，垂死时，子孙眼泪少，不知其它，知有争而已。金帛少，只是博得，垂死时，子孙眼泪多，亦不知其它，知有亲而已。</p>
<p>喜时之言多失信，怒时之言多失体。</p>
<p>以举世皆可信者终君子也，以举世皆可疑者终小人也。</p>
<p>汉人取吏曰：廉平不苛平则能在其中矣。廉能者后世不熟经术之论也。</p>
<p>古人重侠肠傲骨，曰：肠与骨非霍霍，簸弄口舌，耸作意气而已。郭解陈遵议论长依名节。</p>
<p>清福上帝所吝而习忙可以销福清，名上帝所忌而得谤可以销名。</p>
<p>人不可自恕，亦不可使人恕我。</p>
<p>文中子曰：太熙之后述史者几乎骂矣。呜呼！今之奏疏亦然。</p>
<p>用人宜多，择友宜少。</p>
<p>不可无道心；不可泥道貌；不可有世情；不可忽世相。</p>
<p>心逐物曰：迷；法从心曰：悟。</p>
<p>儒佛争辨，非惟儒者不读佛书之过，亦佛者不读儒书之过，故两家皆交浅而言深。</p>
<p>后生辈胸中落，意气两字，则交游定不得力落；骚雅二字，则读书定不深心。</p>
<p>古之宰相舍功名以成事业，今之宰相既爱事业又爱功名；古之宰相如聂政涂面抉皮，今之宰相有荆轲生劫秦王之意，所以多败。</p>
<p>周顒与何胤书云：变之大者莫过死生，生之重者，无逾性命，性命于彼甚切，滋味在我可轻。故酒肉之事莫谈，酒肉之品莫多，酒肉之友莫亲，酒肉之僧莫接。</p>
<p>嗜异味者，必得异病；挟怪性者，必得怪证；习阴谋者，必得阴祸；作奇态者，必得奇穷。庄子一生放旷，却曰：寓诸庸原跳不出中庸二字也。</p>
<p>待富贵人不难，有礼而难有体；待贫贱人不难，有恩而又难有礼。</p>
<p>怜才二字，我不喜闻。才者当怜人，宁为人所怜？邵子曰：能经纶天下之谓才。</p>
<p>闭门即是深山，读书随处净土。</p>
<p>读史要耐讹字，如登山耐亥路，踏雪耐危桥，闲居耐俗汉。</p>
<p>孔子云：天生德于予，桓魋其如予何？盖圣人之气不与兵气合，故知其不害于桓魋。今人懒习文字者，由其气不与天地之气及圣贤之清气合，故不得不懒也。</p>
<h1 id="跋">跋</h1>
<p>陈眉公每欲以语言文字津梁后学，故热闹中下一冷语，冷淡中下一热语，人都受其炉锤而不觉。是编尤其传家要领政如水火、菽粟，开门日用之物具眉目者所并需也。人亦有学语于齐，学步于邯郸，固不若手一编闲闲下捷即日游眉公彀中可也。沈德先识</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>