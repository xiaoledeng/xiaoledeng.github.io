<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>郭店楚简《老子》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">郭店楚简《老子》</h2>

</div>



<div class="meta">
  <div><span data-pagefind-meta="date">2024-11-02</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <h1 id="甲">甲</h1>
<p>绝智弃辩，民利百倍。绝巧弃利，盗贼亡有。绝伪弃诈，民复季子。三言以为文不足，或令之或乎属。视素保朴，少私寡欲。</p>
<p>江海所以为百浴王，以其能为百浴下，是以能为百浴王。圣人之在民前也，以身后之；其在民上也，以言下之。其在民上也，民弗厚也；其在民前也，民弗害也。天下乐进而弗詀。以其不争也，故天下莫能与之争。</p>
<p>罪莫厚於甚欲，咎莫佥於欲得，祸莫大乎不知足。知足之为足，此恒足矣。</p>
<p>以道佐人主者，不欲以兵强於天下。善者果而已，不以取强。果而弗伐，果而弗骄，果而弗矜，是谓果而不强。其事好长。</p>
<p>古之善为士者，必微妙玄达，深不可识，是以为之颂：豫乎若冬涉川，犹乎其若畏四邻，敢乎其若客，涣乎其若释，屯乎其若朴，沌乎其若浊。孰能浊以静者，将徐清。孰能牝以主者，将徐生。保此道者不欲尚浧。</p>
<p>为之者败之，执之者失之。是以圣人亡为，故亡败；亡执，故亡失。临事之纪，慎终如始，此亡败事矣。圣人欲不欲，不贵难得之货，教不教，复众之所过。是故圣人能尃万物之自然，而弗能为。</p>
<p>道恒亡为也，侯王能守之，而万物将自化。化而欲作，将正之以亡名之朴。夫亦将知，知足以静，万物将自定。</p>
<p>为亡为，事亡事，味亡味。大，小之；多易必多难。是以圣人猷难之，故终亡难。</p>
<p>天下皆知美之为美也，恶已；皆知善，此斯不善已。有亡之相生也，难易之相成也，长短之相形也，高下之相呈也，音声之相和也，先后之相随也。是以圣人居亡为之事，行不言之教。万物作而弗治也，为而弗志也，成而弗居。夫唯弗居也，是以弗去也。</p>
<p>道恒亡名朴，虽细，天地弗敢臣，侯王如能守之，万物将自宾。天地相合也，以输甘露。民莫之令而自均焉。始制有名。名亦既有，夫亦将知之，知之所以不殆。譬道之在天下也，犹小浴之与江海。</p>
<p>有状混成，先天地生，清寥，独立不亥，可以为天下母。未知其名，字之曰道，吾强为之名曰大。大曰折，折曰转，转曰返。天大，地大，道大，王亦大。域中有四大，而王居一焉。人法地，地法天，天法道，道法自然。</p>
<p>天地之间，其犹橐龠与？虚而不屈，冲而愈出。</p>
<p>至虚恒也；守冲笃也。万物方作，居以顾复也。天道云云，各复其根。</p>
<p>其安也，易持也；其未兆也，易谋也；其脆也，易判也；其几也，易践也。为之於其亡有也。治之於其未乱。合末，九成之台，作足下。</p>
<p>知之者弗言，言之者弗知。闭其兑，塞其门，和其广，同其尘，畜其锐，解其忿，是谓玄同。故不可得而亲，亦不可得而疏；不可得而利，亦不可得而害；不可得而贵，亦不可得而贱。故为天下贵。</p>
<p>以正之邦，以奇用兵，以亡事取天下。吾何以知其然也。夫天多忌讳而民弥叛。民多利器而邦滋昏。人多智而奇物滋起。法物滋章盗贼多有。是以圣人之言曰：我无事而民自富。我亡为而民自化。我好静而民自正。我欲不欲而民自朴。</p>
<p>含德之厚者，比於赤子，蜂虿虺蛇弗螫，攫鸟猛兽弗搏，骨弱筋柔而捉固。未知牝牡之合朘怒，精之至也。终日乎而不忧，和之至也，和曰常，知和曰明。益生曰祥，心使气曰强，物壮则老，是谓不道。</p>
<p>名与身孰亲？身与货孰多？得与亡孰病？甚爱必大费，厚藏必多亡。故知足不辱；知止不殆：可以长久。</p>
<p>返也者，道动也。弱也者，道之用也。天下之物生於有，生於亡。</p>
<p>持而浧之，不不若已。揣而锐之，不可长保也。金玉浧室，莫能守也。贵福骄，自遗咎也。功遂身退，天之道也。</p>
<h1 id="乙">乙</h1>
<p>治人事天，莫若啬。夫唯啬，是以早；早服，是谓□□□□□□□□□□□不克则莫知其极。莫知其极，可以有国。有国之母，可以长□□□□□□□长生久视之道也。</p>
<p>学者日益，为道者日损。损之或损，以至亡为也，亡为而亡不为。</p>
<p>绝学亡忧，唯与诃，相去几何？美与恶，相去何若？人之所畏，亦不可以不畏人。</p>
<p>宠辱若惊，贵大患若身。何谓宠辱？宠为下也。得之若惊，失之若惊，是谓宠辱惊。□□□□□若身？吾所以有大患者，为吾有身。及吾亡身，或何□□□□□□为天下，若可以托天下矣。爱以身为天下，若何以寄天下矣。</p>
<p>上士闻道，勤能行於其中。中士闻道，若存若亡。下士闻道，大笑之。弗大笑，不足以为道矣。是以建言有之：明道如悖，迟夷道□□□道若退。上德如浴，大白如辱，广德如不足，建德如□□真如渝。迟大方亡隅，大器曼成，大音希声，天象亡形，道□□□□□</p>
<p>闭其门，塞其兑，终身不痗。启其兑，赛其事，终身不治。</p>
<p>大成若缺，其用不敝。大盈若盅，其用不穷。大巧若拙，大呈若诎，大直若屈。燥胜凔，清胜热，清静为天下正。</p>
<p>善建者不拔，善抱者不脱，子孙以其祭祀不辍。修之身，其德乃真。修之家，其德有余。修之乡，其德乃长。修之邦，其德乃丰。修之天下□□□□□□□□□□□家，以乡观乡，以邦观邦，以天下观天下。吾何以知天□□□□□□</p>
<h1 id="丙">丙</h1>
<p>大上，下知有之。其次，亲誉之。其次，畏之；其次，侮之。信不足，焉有不信。猷乎，其贵言也。成事遂功，而百姓曰我自然也。故大道废，安有仁义。六亲不和，安有孝慈。邦家昏□安有正臣。</p>
<p>埶大象，天下往。往而不害，安平大。乐与饵，过客止。故道□□□□淡呵其无味也。视之不足见，听之不足闻，而不可既也。</p>
<p>君子居则贵左，用兵则贵右。故曰：兵者，□□□□□□得已而用之。銛袭为上，弗美也。美之，是乐杀人。夫乐□□□□以得志於天下。故吉事上左，丧事上右。是以偏将军居左，上将军居右，言以丧礼居之也。故杀□□则以哀悲齢之；战胜，则以丧礼居之。</p>
<p>为之者败之，执之者失之。圣人无为，故无败也；无执，故□□□慎终若始，则无败事矣。人之败也，恒於其且成也败之。是以□人欲不欲，不贵难得之货；学不学，复众之所过。是以能辅万物之自然，而弗敢为。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>