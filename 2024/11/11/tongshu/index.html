<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《通书》周敦颐 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《通书》周敦颐</h2>

</div>



<div class="meta">
  <div><span data-pagefind-meta="date">2024-11-11</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      </div>
  </div>

<div class="content">
  <p>通书者，濂溪夫子之所作也。夫子姓周氏名敦颐，字茂叔，自少即以学行有闻于世，其庶几焉。</p>
<h1 id="诚上第一">诚上第一</h1>
<p>诚者，圣人之本。「大哉乾元，万物资始」，诚之源也。「乾道变化，各正性命」，诚斯立焉。纯粹至善者也。</p>
<p>故曰：「一阴一阳之谓道，继之者善也，成之者性也。」元、亨，诚之通；利、贞，诚之复。大哉易也，性命之源乎！</p>
<h1 id="诚下第二">诚下第二</h1>
<p>圣，诚而已矣。诚，五常之本，百行之原也。静无而动有，至正而明达也。五常百行非诚，非也，邪暗塞也。</p>
<p>故诚则无事矣。至易而行难。果而确，无难焉。故曰：「一日克己复礼，天下归仁焉。」</p>
<h1 id="诚几德第三">诚几德第三</h1>
<p>诚，无为，几，善恶。德爱曰仁，宜曰义，理曰礼，通曰智，守曰信。性焉安焉之谓圣。复焉执焉之谓贤。发微不可见，充周不可穷之谓神。</p>
<h1 id="圣第四">圣第四</h1>
<p>寂然不动者，诚也；感而遂通者，神也；动而未形、有无之闲者，几也。诚精故明，神应故妙，几微故幽。诚、神、几，曰圣人。</p>
<h1 id="慎动第五">慎动第五</h1>
<p>动而正曰道。用而和，曰德。匪仁，匪义，匪礼，匪智，匪信，悉邪矣。邪动，辱也；甚焉，害也。故君子慎动。</p>
<h1 id="道第六">道第六</h1>
<p>圣人之道，仁义中正而已矣。守之贵，行之利，廓之配天地。岂不易简！岂为难知！不守不行不廓耳。</p>
<h1 id="师第七">师第七</h1>
<p>或问曰：「曷为天下善？」曰：「师。」曰：「何谓也？」曰：「性者，刚柔、善恶，中而已矣。」「不达」。曰：「刚善，为义，为直，为断，为严毅，为干固；恶，为猛，为隘，为强梁。柔善，为慈，为顺，为巽；恶，为懦弱，为无断，为邪佞。」惟中也者，和也，中节也，天下之达道也，圣人之事也。故圣人立教，俾人自易其恶，自至其中而止矣。故先觉觉后觉，暗者求于明，而师道立矣。师道立，则善人多；善人多，则朝廷正，而天下治矣。</p>
<h1 id="幸第八">幸第八</h1>
<p>人之生，不幸，不闻过；大不幸，无耻。必有耻，则可教；闻过，则可贤。</p>
<h1 id="思第九">思第九</h1>
<p>洪范曰：「思曰睿，睿作圣。」无思，本也；思通，用也。几动于彼，诚动于此。无思而无不通，为圣人。不思，则不能通微；不睿，则不能无不通。是则无不通，生于通微，通微，生于思。故思者，圣功之本，而吉凶之几也。易曰：「君子见几而作，不俟终日。」又曰：「知几其神乎！」</p>
<h1 id="志学第十">志学第十</h1>
<p>圣希天，贤希圣，士希贤。伊尹、颜渊，大贤也。伊尹耻其君不为尧、舜，一夫　不得其所，若挞于市。颜渊「不迁怒，不贰过」「三月不违仁」。志伊尹之所志，学颜子之所学。过则圣，及则贤，不及则亦不失于令名。</p>
<h1 id="顺化第十一">顺化第十一</h1>
<p>天以阳生万物，以阴成万物。生，仁；成，义也。故圣人在上，以仁育万物，以义正万民。天道行而万物顺，圣德修而万民化。大顺大化，不见其迹，莫知其然之谓神。故天下之众，本在一人。道岂远乎哉！术岂多乎哉！</p>
<h1 id="治第十二">治第十二</h1>
<p>十室之邑，人人提耳而教，且不及，况天下之广，兆民之众哉！曰，纯其心而已矣。仁、义、礼、智四者，动静、言貌、视听无违之谓纯。心纯则贤才辅。纯心要矣，用贤急焉。</p>
<h1 id="礼乐第十三">礼乐第十三</h1>
<p>礼，理也；乐，和也。阴阳理而后和，君君、臣臣、父父、子子、兄兄、弟弟、夫夫、妇妇，万物各得其理，然后和。故礼先而乐后。</p>
<h1 id="务实第十四">务实第十四</h1>
<p>实胜，善也；名胜，耻也。故君子进德修业，孳孳不息，务实胜也。德业有未著，则恐恐然畏人知，远耻也。小人则伪而已！故君子日休，小人日忧。</p>
<h1 id="爱敬第十五">爱敬第十五</h1>
<p>「有善不及」？曰：「不及，则学焉。」问曰：「有不善？」曰：「不善；则告之不善。」且劝曰：「庶几有改乎，斯为君子。」「有善一，不善二，则学其一，而劝其二」。有语曰：「斯人有是之不善，非大恶也。」则曰：「孰无过，焉知其不能改？改，则为君子矣。不改为恶，恶者天恶之。彼岂无畏耶？乌知其不能改！」故君子悉有众善，无弗爱且敬焉。</p>
<h1 id="动静第十六">动静第十六</h1>
<p>动而无静，静而无动，物也。动而无动，静而无静，神也。动而无动，静而无静，非不动不静也。物则不通，神妙万物。水阴根阳，火阳根阴。五行阴阳，阴阳太极。四时运行，万物终始。混兮辟兮！其无穷兮！</p>
<h1 id="乐上第十七">乐上第十七</h1>
<p>古者圣王制礼法，修教化，三纲正，九畴叙，百姓大和，万物咸若。乃作乐以宣八风之气，以平天下之情。故乐声淡而不伤，和而不淫。入其耳，感其心，莫不淡且和焉。淡则欲心平，和则躁心释。优柔平中，德之盛也；天下化中，治之至也。是谓道配天地，古之极也。后世礼法不修，政刑苛紊，纵欲败度，下民困苦。谓古乐不足听也，代变新声，妖淫愁怨，导欲增悲，不能自止。故有贼君弃父，轻生败伦，不可禁者矣。呜呼！乐者古以平心，今以助欲；古以宣化，今以长怨。不复古礼，不变今乐，而欲至治者远矣！</p>
<h1 id="乐中第十八">乐中第十八</h1>
<p>乐者，本乎政也。政善民安，则天下之心和。故圣人作乐，以宣畅其和心，达于天地，天地之气，感而太和焉。天地和，则万物顺，故神只格，鸟兽驯。</p>
<h1 id="乐下第十九">乐下第十九</h1>
<p>乐声淡则听心平，乐辞善则歌者慕，故风移而俗易矣。妖声艳辞之化也，亦然。</p>
<h1 id="圣学第二十">圣学第二十</h1>
<p>「圣可学乎」？曰：「可。」曰：「有要乎？」曰：「有。」「请问焉。」曰：「一为要。一者，无欲也，无欲则静虚、动直，静虚则明，明则通；动直则公，公则溥。明通公溥，庶矣乎！」</p>
<h1 id="公明第二十一">公明第二十一</h1>
<p>公于己者公于人，未有不公于己而能公于人也。明不至则疑生。明，无疑也。谓能疑为明，何啻千里？</p>
<h1 id="理性命第二十二">理性命第二十二</h1>
<p>厥彰厥微，匪灵弗莹。刚善刚恶，柔亦如之，中焉止矣。二气五行，化生万物。五殊二实，二本则一。是万为一，一实万分。万一各正，小大有定。</p>
<h1 id="颜子第二十三">颜子第二十三</h1>
<p>颜子「一箪食，一瓢饮，在陋巷，人不堪其忧，而不改其乐。」夫富贵，人所爱也。颜子不爱不求，而乐乎贫者，独何心哉？天地闲有至贵至爱可求，而异乎彼者，见其大、而忘其小焉尔。见其大则心泰，心泰则无不足。无不足则富贵贫贼处之一也。处之一则能化而齐。故颜子亚圣。</p>
<h1 id="师友上第二十四">师友上第二十四</h1>
<p>天地闲，至尊者道，至贵者德而已矣。至难得者人，人而至难得者，道德有于身而已矣。求人至难得者有于身，非师友，则不可得也已！</p>
<h1 id="师友下第二十五">师友下第二十五</h1>
<p>道义者，身有之，则贵且尊。人生而蒙，长无师友则愚。是道义由师友有之。而得贵且尊，其义不亦重乎！其聚不亦乐乎！</p>
<h1 id="过第二十六">过第二十六</h1>
<p>仲由喜闻过，令名无穷焉。今人有过，不喜人规，如护疾　而忌医，宁灭其身而无悟也。噫！</p>
<h1 id="势第二十七">势第二十七</h1>
<p>天下，势而已矣。势，轻重也。极重不可反。识其重而亟反之，可也。反之，力也。识不早，力不易也。力而不竞，天也。不识不力，人也。天乎？人也，何尤！</p>
<h1 id="文辞第二十八">文辞第二十八</h1>
<p>文所以载道也。轮辕饰而人弗庸，徒饰也；况虚车乎！文辞，艺也；道德，实也。笃其实，而艺者书之，美则爱，爱则传焉。贤者得以学而至之，是为教。故曰：「言之无文，行之不远。」然不贤者，虽父兄临之，师保勉之，不学也；强之，不从也。不知务道德而第以文辞为能者，艺焉而已。噫！弊也久矣！</p>
<h1 id="圣蕴第二十九">圣蕴第二十九</h1>
<p>「不愤不启，不悱不发，举一隅不以三隅反，则不复也。」子曰：「予欲无言。天何言哉！四时行焉，百物生焉。」然则圣人之蕴，微颜子殆不可见。发圣人之蕴，教万世无穷者，颜子也。圣同天，不亦深乎！常人有一闻知，恐人不速知其有也，急人知而名也，薄亦甚矣！</p>
<h1 id="精蕴第三十">精蕴第三十</h1>
<p>圣人之精，画卦以示；圣人之蕴，因卦以发。卦不画，圣人之精，不可得而见。微卦，圣人之蕴，殆不可悉得而闻。易何止五经之源，其天地鬼神之奥乎！</p>
<h1 id="乾损益动第三十一">乾损益动第三十一</h1>
<p>君子乾乾，不息于诚，然必惩忿窒欲，迁善改过而后至。乾之用其善是，损益之大莫是过，圣人之旨深哉！「吉凶悔吝生乎动。」噫！吉一而已，动可不慎乎！</p>
<h1 id="家人睽复无妄第三十二">家人睽复无妄第三十二</h1>
<p>冶天下有本，身之谓也；治天下有则，家之谓也。本必端；端本，诚心而已矣。则必善。善则；和亲而已矣。家难而天下易，家亲而天下疏也。家人离，必起于妇人。故睽次家人，以「二女同居，其志不同行」也。尧所以厘降二女于妫汭，舜可襌乎？吾兹试矣。是治天下观于家，治家观身而已矣。身端，心诚之谓也。诚心，复其不善之动而已矣。不善之动，妄也；妄复，则无妄矣；无妄，则诚矣。故无妄次复，而曰「先王以茂对时育万物」。深哉！</p>
<h1 id="富贵第三十三">富贵第三十三</h1>
<p>君子以道充为贵，身安为富，故常泰无不足。而铢视轩冕，尘视金玉，其重无加焉尔！</p>
<h1 id="陋第三十四">陋第三十四</h1>
<p>圣人之道，入乎耳，存乎心，蕴之为德行，行之为事业。彼以文辞而已者，陋矣！</p>
<h1 id="拟议第三十五">拟议第三十五</h1>
<p>至诚则动，「动则变，变则化」故曰：「拟之而后言，议之而后动，拟议以成其变化。」</p>
<h1 id="刑第三十六">刑第三十六</h1>
<p>天以春生万物，止之以秋。物之生也，既成矣，不止则过焉，故得秋以成。圣人之法天，以政养万民，肃之以刑。民之盛也，欲动情胜，利害相攻，不止则贼灭无伦焉。故得刑以冶。情伪微暧，其变千状。茍非中正、明达、果断者，不能治也。讼卦曰：「利见大人，」以「刚得中」也。噬嗑　曰：「利用狱」，以「动而明」也。呜呼！天下之广，主刑者民之司命也。任用可不慎乎！</p>
<h1 id="公第三十七">公第三十七</h1>
<p>圣人之道，至公而已矣。或曰：「何谓也？」曰：「天地至公而已矣。」</p>
<h1 id="孔子上第三十八">孔子上第三十八</h1>
<p>春秋，正王道，明大法也，孔子为后世王者而修也。乱臣贼子诛死者于前，所以惧生者于后也。宜乎万世无穷，王祀夫子，报德报功之无尽焉。</p>
<h1 id="孔子下第三十九">孔子下第三十九</h1>
<p>道德高厚，教化无穷，实与天地参而四时同，其惟孔子乎！</p>
<h1 id="蒙艮第四十">蒙艮第四十</h1>
<p>「童蒙求我」，我正果行，如筮焉。筮，叩神也。再三则渎矣，渎则不告也。「山下出泉，」静而清也。汩则乱，乱不决也。慎哉！其惟「时中」乎！「艮其背，」背非见也。静则止，止非为也，为不止矣。其道也深乎！</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>