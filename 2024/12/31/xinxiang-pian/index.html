<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《心相篇》陈抟 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《心相篇》陈抟</h2>

</div>



<div class="meta">
  <div><span data-pagefind-meta="date">2024-12-31</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      </div>
  </div>

<div class="content">
  <p>心者貌之根，审心而善恶自见；行者心之表，观行而祸福可知。</p>
<p>出纳不公平，难得儿孙长育；语言多反复，应知心腹无依。</p>
<p>消沮闭藏，必是好贪之辈；披肝露胆，决为英杰之人。</p>
<p>心和气平，可卜孙荣兼子贵；才偏性执，不遭大祸必奇穷。</p>
<p>转眼无情，贫寒夭促；时谈念旧，富贵期颐。</p>
<p>重富欺贫，焉可托妻寄子；敬老慈幼，必然裕后光前。</p>
<p>轻口出违言，寿元短折；忘恩思小怨，科第难成。</p>
<p>小富小贵易盈，前程有限；大富大贵不动，厚福无疆。</p>
<p>欺蔽阴私，纵有荣华儿不享；公平正直，虽无子息死为神。</p>
<p>开口说轻生，临大节决然规避；逢人称知己，即深交究竟平常。</p>
<p>处大事不辞劳怨，堪为栋梁之材；遇小故辄避嫌疑，岂是腹心之寄。</p>
<p>与物难堪，不测亡身还害子；待人有地，无端福禄更延年。</p>
<p>迷花恋酒，阃（kǔn）中妻妾参商；利己损人，膝下儿孙悖逆。</p>
<p>贱买田园，决生败子；尊崇师傅，定产贤郎。</p>
<p>愚鲁人说话尖酸刻薄，既贫穷必损寿元；聪明子语言木讷优容，享安康且膺封诰。</p>
<p>患难中能守者，若读书可作朝廷柱石之臣；安乐中若忘者，纵低才岂非金榜青云之客。</p>
<p>鄙吝勤劳，亦有大富小康之别，宜观其量；奢侈靡丽，宁无奇人浪子之分，必视其才。</p>
<p>弗以见小为守成，惹祸破家难免；莫认惜福为悭吝，轻财仗义尽多。</p>
<p>处事迟而不急，大器晚成；己机决而能藏，高才早发。</p>
<p>有能吝教，己无成子亦无成；见过隐规，身可托家亦可托。</p>
<p>知足与自满不同，一则矜而受灾，一则谦而获福；大才与庸才自别，一则诞而多败，一则实而有成。</p>
<p>忮（zhì）求念胜，图名利，到底逊人；恻隐心多，遇艰难，中途获救。</p>
<p>不分德怨，料难至乎遐年；较量锱铢，岂足期乎大受。</p>
<p>过刚者图谋易就，灾伤岂保全无；太柔者作事难成，平福亦能安受。</p>
<p>乐处生悲，一生辛苦；怒时反笑，至老奸邪。</p>
<p>好矜己善，弗再望乎功名；乐摘人非，最足伤乎性命。</p>
<p>责人重而责己轻，弗与同谋共事；功归人而过归己，侭堪救患扶灾。</p>
<p>处家孝悌无亏，簪缨奕世；与世吉凶同患，血食千年。</p>
<p>曲意周全知有后；任情激搏必凶亡。</p>
<p>易变脸，薄福之人奚较；耐久朋，能容之士可宗。</p>
<p>好与人争，滋培浅而前程有限；必求自反，蓄积厚而事业能伸。</p>
<p>少年飞扬浮动，颜子之限难过；壮岁冒昧昏迷，不惑之期怎免。</p>
<p>喜怒不择轻重，一事无成；笑骂不审是非，知交断绝。</p>
<p>济急拯危，亦有时乎贫乏，福自天来；解纷排难，恐亦涉乎囹圄，神必佑之。</p>
<p>饿死岂在纹描，抛衣撒饭；瘟亡不由运数，骂地咒天。</p>
<p>甘受人欺，有子自然大发；常思退步，一身终得安闲。</p>
<p>举止不失其常，非贵亦须大富，寿更可知；喜怒不形于色，成名还立大功，奸亦有之。</p>
<p>无事失措仓皇，光如闪电；有难怡然不动，安若泰山。</p>
<p>积功累仁，百年必报；大出小入，数世其昌。</p>
<p>人事可凭，天道不爽。</p>
<p>如何餐刀饮剑？君子刚愎自用，小人行险侥幸。</p>
<p>如何短折亡身？出薄言、做薄事、存薄心、种种皆薄。</p>
<p>如何凶灾恶死？多阴毒、积阴私、有阴行、事事皆阴。</p>
<p>如何暴疾而殁？纵欲奢情。</p>
<p>如何毒疮而终？肥甘凝腻。</p>
<p>如何老后无嗣？性情孤洁。</p>
<p>如何盛年丧子？心地欺瞒。</p>
<p>如何多遭火盗？刻剥民财。</p>
<p>如何时犯官府，强梁作胆。</p>
<p>何知端揆首辅？常怀济物之心。</p>
<p>何知拜将封侯？独挟盖世之气。</p>
<p>何知玉堂金马？动容清丽。</p>
<p>何知建牙拥节？气概凌霄。</p>
<p>何知丞簿下吏？量平胆薄。</p>
<p>何知明经教职？志近行拘。</p>
<p>何知苗而不秀？非惟愚蠢更荒唐；何知秀而不实？盖谓自贤兼短行。</p>
<p>若论妇人，先须静默，从来淑女不贵才能。</p>
<p>有威严，当膺一品之封；少修饰，能掌万金之重。</p>
<p>多言好胜，纵然有嗣必伤身；尽孝兼慈，不特助夫还旺子。</p>
<p>贫苦中毫无怨詈，两国褒封；富贵时常惜衣粮，满堂荣庆。</p>
<p>奴婢成群，定是宽宏待下；赀财盈筐，决然勤俭持家。</p>
<p>悍妇多因性妒，老后无归；奚婆定是情乖，少年浪走。</p>
<p>为甚欺夫？显然淫行；缘何无子？暗里伤人。</p>
<p>信乎骨格步位，相辅而行；允矣血气精神，由之而显。</p>
<p>知其善而守之，锦上添花；知其恶而弗为，祸转为福！</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>