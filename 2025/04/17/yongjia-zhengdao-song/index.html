<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《永嘉证道歌》玄觉 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《永嘉证道歌》玄觉</h2>

</div>



<div class="meta">
  <div><span data-pagefind-meta="date">2025-04-17</span></div>
  <div>
    <span><a href="https://xiaoledeng.github.io/tags/poetry/">#Poetry</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      </div>
  </div>

<div class="content">
  <p>君不见。</p>
<p>绝学无为闲道人。不除妄想不求真。无明实性即佛性。幻化空身即法身。</p>
<p>法身觉了无一物。本源自性天真佛。五蕴浮云空去来。三毒水泡虚出没。</p>
<p>证实相。无人法。刹那灭却阿鼻业。若将妄语诳众生。自招拔舌尘沙劫。</p>
<p>顿觉了。如来禅。六度万行体中圆。梦里明明有六趣。觉后空空无大千。</p>
<p>无罪福。无损益。寂灭性中莫问觅。此来尘镜未曾磨。今日分明须剖析。</p>
<p>谁无念。谁无生。若实无生无不生。唤取机关木人问。求佛施功早晚成。</p>
<p>放四大。莫把捉。寂灭性中随饮啄。诸行无常一切空。即是如来大圆觉。</p>
<p>决定说。表真乘。有人不肯任情征。直截根源佛所印。摘叶寻枝我不能。</p>
<p>摩尼珠。人不识。如来藏里亲收得。六般神用空不空。一颗圆光色非色。</p>
<p>净五根。得五力。唯证乃知难可测。镜里看形见不难。水中捉月争拈得。</p>
<p>常独行。常独步。达者同游涅槃路。调古神清风自高。貌颊骨刚人不顾。</p>
<p>穷释子。口称贫。实是身贫道不贫。贫则身常披缕褐。道则心藏无价珍。</p>
<p>无价珍。用无尽。利物应机终不吝。三身四智体中圆。八解六通心地印。</p>
<p>上士一决一切了。中下多闻多不信。但自怀中解垢衣。谁能向外夸精进。</p>
<p>从他谤。任他非。把火烧天徒自疲。我闻恰似饮甘露。销融顿入不思议。</p>
<p>观恶言。是功德。此则成吾善知识。不因讪谤起怨亲。何表无生慈忍力。</p>
<p>宗亦通。说亦通。定慧圆明不滞空。非但我今独达了。恒沙诸佛体皆同。</p>
<p>师子吼。无畏说。百兽闻之皆脑裂。香象奔波失却威。天龙寂听生欣悦。</p>
<p>游江海。涉山川。寻师访道为参禅。自从认得曹谿路。了知生死不相关。</p>
<p>行亦禅。坐亦禅。语默动静体安然。纵遇锋刀常坦坦。假饶毒药也闲闲。我师得见然灯佛。多劫曾为忍辱仙。</p>
<p>几回生。几回死。生死悠悠无定止。自从顿悟了无生。于诸荣辱何忧喜。</p>
<p>入深山。住兰若。岑崟幽邃长松下。优游静坐野僧家。阒寂安居实潇洒。</p>
<p>觉即了。不施功。一切有为法不同。住相布施生天福。犹如仰箭射虚空。</p>
<p>势力尽。箭还坠。招得来生不如意。争似无为实相门。一超直入如来地。</p>
<p>但得本。莫愁末。如净琉璃含宝月。既能解此如意珠。自利利他终不竭。</p>
<p>江月照。松风吹。永夜清宵何所为。佛性戒珠心地印。雾露云霞体上衣。</p>
<p>降龙钵。解虎锡。两钴金环鸣历历。不是标形虚事持。如来宝杖亲踪迹。</p>
<p>不求真。不断妄。了知二法空无相。无相无空无不空。即是如来真实相。</p>
<p>心镜明。鉴无碍。廓然莹彻周沙界。万象森罗影现中。一颗圆光非内外。</p>
<p>豁达空。拨因果。莽莽荡荡招殃祸。弃有著空病亦然。还如避溺而投火。</p>
<p>舍妄心。取真理。取舍之心成巧伪。学人不了用修行。真成认贼将为子。</p>
<p>损法财。灭功德。莫不由斯心意识。是以禅门了却心。顿入无生知见力。</p>
<p>大丈夫。秉慧剑。般若锋兮金刚焰。非但空摧外道心。早曾落却天魔胆。</p>
<p>震法雷。击法鼓。布慈云兮洒甘露。龙象蹴踏润无边。三乘五性皆醒悟。</p>
<p>雪山肥腻更无杂。纯出醍醐我常纳。一性圆通一切性。一法遍含一切法。</p>
<p>一月普现一切水。一切水月一月摄。诸佛法身入我性。我性同共如来合。</p>
<p>一地具足一切地。非色非心非行业。弹指圆成八万门。刹那灭却三祇劫。一切数句非数句。与吾灵觉何交涉。</p>
<p>不可毁。不可赞。体若虚空勿涯岸。不离当处常湛然。觅即知君不可见。</p>
<p>取不得。舍不得。不可得中只么得。默时说。说时默。大施门开无壅塞。</p>
<p>有人问我解何宗。报道摩诃般若力。或是或非人不识。逆行顺行天莫测。吾早曾经多劫修。不是等闲相诳惑。</p>
<p>建法幢。立宗旨。明明佛敕曹谿是。第一迦叶首传灯。二十八代西天记。</p>
<p>法东流。入此土。菩提达摩为初祖。六代传衣天下闻。后人得道何穷数。</p>
<p>真不立。妄本空。有无俱遣不空空。二十空门元不著。一性如来体自同。</p>
<p>心是根。法是尘。两种犹如镜上痕。痕垢尽除光始现。心法双忘性即真。</p>
<p>嗟末法。恶时世。众生福薄难调制。去圣远兮邪见深。魔强法弱多怨害。闻说如来顿教门。恨不灭除令瓦碎。</p>
<p>作在心。殃在身。不须怨诉更尤人。欲得不招无间业。莫谤如来正法轮。</p>
<p>栴檀林。无杂树。郁密森沈师子住。境静林间独自游。走兽飞禽皆远去。</p>
<p>师子儿。蒙随后。三岁便能大哮吼。若是野干逐法王。百年妖怪虚开口。</p>
<p>圆顿教。没人情。有疑不决直须争。不是山僧逞人我。修行恐落断常坑。</p>
<p>非不非。是不是。差之毫厘失千里。是则龙女顿成佛。非则善星生陷坠。</p>
<p>吾早年来积学问。亦曾讨疏寻经论。分别名相不知休。入海算沙徒自困。</p>
<p>却被如来苦诃责。数他珍宝有何益。从来蹭蹬觉虚行。多年枉作风尘客。</p>
<p>种性邪。错知解。不达如来圆顿制。二乘精进没道心。外道聪明无智慧。</p>
<p>亦愚痴。亦小騃。空拳指上生实解。执指为月枉施功。根境法中虚捏怪。</p>
<p>不见一法即如来。方得名为观自在。了即业障本来空。未了应须还夙债。</p>
<p>饥逢王膳不能餐。病遇医王争得瘥。在欲行禅知见力。火中生莲终不坏。勇施犯重悟无生。早时成佛于今在。</p>
<p>师子吼。无畏说。深嗟懵懂顽皮靼。祇知犯重障菩提。不见如来开秘诀。</p>
<p>有二比丘犯淫杀。波离萤光增罪结。维摩大士顿除疑。犹如赫日销霜雪。</p>
<p>不思议。解脱力。妙用恒沙也无极。四事供养敢辞劳。万两黄金亦消得。粉骨碎身未足酬。一句了然超百亿。</p>
<p>法中王。最高胜。恒沙如来同共证。我今解此如意珠。信受之者皆相应。</p>
<p>了了见。无一物。亦无人。亦无佛。大千沙界海中沤。一切圣贤如电拂。假使铁轮顶上旋。定慧圆明终不失。</p>
<p>日可冷。月可热。众魔不能坏真说。象驾峥嵘慢进途。谁见螳螂能拒辙。</p>
<p>大象不游于兔经。大悟不拘于小节。莫将管见谤苍苍。未了吾今为君诀。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>