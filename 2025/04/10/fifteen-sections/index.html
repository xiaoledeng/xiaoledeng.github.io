<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《重阳立教十五论》王重阳 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《重阳立教十五论》王重阳</h2>

</div>



<div class="meta">
  <div><span data-pagefind-meta="date">2025-04-10</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <h1 id="第一-住庵">第一 住庵</h1>
<p>凡出家者，先须投庵。庵者舍也，一身依倚。身有依倚，心渐得安，气神和畅，入真道矣。凡有动作，不可过劳，过劳则损气。不可不动，不动则气血凝滞。须要动静得其中，然后可以守常安分，此是住安之法。</p>
<h1 id="第二-云游">第二 云游</h1>
<p>凡游历之道有二：一者看山水明秀，花木之红翠，或玩州府之繁华，或赏寺观之楼阁，或寻朋友以纵意，或为衣食而留心。如此之人，虽行万里之途，劳形费力，遍览天下之景，心乱气衰，此乃虚云游之人。</p>
<p>二者参寻性命，求问妙玄二登巇崄之高山，访明师之不倦，渡喧轰之远水，问道无厌，若一句相投，便有圆光内发，了生死之大事，作全真之丈夫。如此之人，乃真云游也。</p>
<h1 id="第三-学书">第三 学书</h1>
<p>学书之道，不可寻文而乱目，当宜采意以合心。舍书探意，采理舍理，采趣采得趣，则可以收之入心。久久精诚，自然心光洋溢，智神踊跃，无所不通，无所不解。若到此则可以收养，不可驰骋耳，恐失于性命。若不穷书之本意，只欲记多念广，人前谈说，夸讶才俊，无益于修行，有伤于神气，虽多看书，与道何益。既得书意，可探藏之。</p>
<h1 id="第四论合药">第四论合药</h1>
<p>药者，乃山川之秀气，草木之精华。一温一寒，可补可泄，一厚一薄，可表可托。肯精学者，活人之性命，若盲毉者，损人之形体。学道之人不可不通，若不通者，无以助道。不可执著，则有损于阴功。外贪财货，内费修真，不足今生招愆，切忌来生之报。吾门高弟仔细参详。</p>
<h1 id="第五论盖造">第五论盖造</h1>
<p>茅庵草舍，须要遮形，露宿野眠，触犯日月。苟或雕梁峻宇，亦非上士之作为，大殿高堂，岂是道人之活计。斫伐树木，断地脉之津液，化道货财，取人家之血脉。只修外功，不修内行，如画饼充饥，积雪为粮，虚劳众力，到了成空。有志之人，早当觅身中宝殿，体外朱楼，不解修完看看倒塌。聪明君子，细细察详。</p>
<h1 id="第六论合道伴">第六论合道伴</h1>
<p>道人合伴，本欲疾病相扶，你死我埋，我死你埋。然先择人而后合伴，不可先合伴而后择人。不可相恋，相恋则系其心，不可不恋，不恋则情相离。恋欲不恋，得其中道可矣。有三合三不合：明心，有慧，有志，此三合也。不明、著外境，无智慧、性愚浊，无志气、乾打哄，此三不合也。立身之本在丛林，全凭心志，不可顺人情，不可取相貌，唯择高明者，是上法也。</p>
<h1 id="第七论打坐">第七论打坐</h1>
<p>凡打坐者，非言形体端然，瞑目合眼，此是假坐也。真坐者，须要十二时辰，住行坐外，一切动静中间，心如泰山，不动不摇，把断四门眼耳口鼻，不令外景入内。但有丝毫动静思念，即不名静坐。能如此者，虽身处于尘世，名已列于仙位，不须远参他人，便是身内贤圣。百年功满，脱壳登真，一粒丹成，神游八表。</p>
<h1 id="第八论降心">第八论降心</h1>
<p>凡论心之道，若常湛然，其心不动，昏昏默默，不见万物，冥冥杳杳，不内不外，无丝毫念想，此是定心，不可降也。若随境生心，颠颠倒倒，寻头觅尾，此名乱心也。速当剪除，不可纵放，败坏道德，损失性命。住行坐卧，常勤降，闻见知觉为病患矣。</p>
<h1 id="第九论鍊性">第九论鍊性</h1>
<p>理性如调琴弦，紧则有断，慢则不应，紧慢得中，琴可调矣。则又如铸剑，刚多则折，锡多则卷，刚锡得中，则剑可矣。调鍊性者，体此二法则自妙也。</p>
<h1 id="第十论匹配五气">第十论匹配五气</h1>
<p>五气聚于中宫，三元攒于顶上。青龙喷赤雾，白虎吐乌烟。万神罗列，百脉流冲。丹砂晃朗，铅汞凝澄。身且寄向人间，神已游于天上。</p>
<h1 id="第十一论混性命">第十一论混性命</h1>
<p>性者，神也。命者，气也。性若见命，如禽得风，飘飘轻举，省力易成。</p>
<p>阴符经云：禽之制在气是也。修真之士不可不参，不可泄漏于下士，恐有神明降责。性命是修行之根本，谨紧锻鍊矣。</p>
<h1 id="第十二论圣道">第十二论圣道</h1>
<p>入圣之道，须是苦志多年，积功累行，高明之士，贤达之流，方可入圣之道也。身居一室之中，性满乾坤，普天圣众，默默护持，无极仙君，冥冥围远，名集紫府，位列仙阶，形且寄于尘中，心已明于物外矣。</p>
<h1 id="第十三论超三界">第十三论超三界</h1>
<p>欲界，色界，无色界，此乃三界也。心忘虑念即超欲界，心忘诸境即超色界，不著空见即超无色界，离此三界，神居仙圣之乡，性在玉清之境矣。</p>
<h1 id="第十四论养身之法">第十四论养身之法</h1>
<p>法身者，无形之相也。不空不有，无后无前，不下不高，非短非长，用则无所不通，藏之则昏默无迹，若得此道正可养之。养之多则功多，养少则功少，不可愿归，不可恋世，去住自然矣。</p>
<h1 id="第十五论离凡世">第十五论离凡世</h1>
<p>离凡世者，非身离也，言心地也。身如藕根，心似莲花，根在泥而花在虚空矣。得道之人，身在凡而心在圣境矣。今之人欲永不死而离凡世者，大愚不达道理也。</p>
<p>言十五论者，警门中有志之人，深可详察知之。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>