<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《黄庭经》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《黄庭经》</h2>

</div>



<div class="meta">
  <div><span data-pagefind-meta="date">2025-10-13</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <h1 id="1-太上黄庭内景经">1. 太上黄庭内景经</h1>
<h2 id="上清章第一">上清章第一</h2>
<p>上清紫霞虚皇前，太上大道玉宸君，闲居蕊珠作七言。</p>
<p>散化五形变万神，是为黄庭曰内篇。琴心三叠舞胎仙，九气映明出霄间。</p>
<p>神盖童子生紫烟，是曰玉书可精研。咏之万遍昇三天，千灾以消百病痊。</p>
<p>不惮虎狼之凶残，亦以却老年永延。</p>
<h2 id="上有章第二">上有章第二</h2>
<p>上有魂灵下关元，左为少阳右太阴。后有密户前生门，出日入月呼吸存。</p>
<p>元气所合列宿分，紫烟上下三素云。灌溉五华植灵根，七液洞流冲庐间。</p>
<p>回紫抱黄入丹田，幽室内明照阳门。</p>
<h2 id="口为章第三">口为章第三</h2>
<p>口为玉池太和宫。漱咽灵液灾不干。体生光华气香兰，却灭百邪玉炼颜。</p>
<p>审能修之登广寒。昼夜不寐乃成真，雷鸣电激神泯泯。</p>
<h2 id="黄庭章第四">黄庭章第四</h2>
<p>黄庭内人服锦衣，紫华飞裙云气罗。丹青绿条翠灵柯，七蕤玉籥闭两扉。</p>
<p>重扇金关密枢机，玄泉幽关高崔巍。三田之中精气微，娇女窈窕翳霄晖。</p>
<p>重堂焕焕明八威，天庭地关列斧斤，灵台盘固永不衰。</p>
<h2 id="中池章第五">中池章第五</h2>
<p>中池内神服赤珠，丹锦云袍带虎符。横津三寸灵所居，隐芝翳郁自相扶。</p>
<h2 id="天中章第六">天中章第六</h2>
<p>天中之岳精谨修，灵宅既清玉帝游。通利道路无终休，眉号华盖覆明珠。</p>
<p>九幽日月洞空无，宅中有真常衣丹。审能见之无疾患，赤珠灵裙华蒨粲。</p>
<p>舌下玄膺生死岸，出青入玄二气焕。子若遇之昇天汉。</p>
<h2 id="至道章第七">至道章第七</h2>
<p>至道不烦决存真，泥丸百节皆有神。发神苍华字太元，脑神精根字泥丸。</p>
<p>眼神明上字英玄，鼻神玉垄字灵坚，耳神空闲字幽田，</p>
<p>舌神通命字正伦，齿神崿锋字罗千。</p>
<p>一面之神宗泥丸，泥丸九真皆有房。方圆一寸处此中，同服紫衣飞罗裳。</p>
<p>但思一部寿无穷，非各别住俱脑中。列位次坐向外方，所存在心自相当。</p>
<h2 id="心神章第八">心神章第八</h2>
<p>心神丹元字守灵，肺神皓华字虚成。肝神龙烟字含明，翳郁导烟主浊清。</p>
<p>肾神玄冥字育婴，脾神常在字魂停，胆神龙曜字威明。六腑五脏神体精，</p>
<p>皆在心内运天经。昼夜存之自长生。</p>
<h2 id="肺部章第九">肺部章第九</h2>
<p>肺部之宫似华盖，下有童子坐玉阙。七元之子主调气，外应中岳鼻齐位。</p>
<p>素锦衣裳黄云带，喘息呼吸体不快，急存白元和六气。</p>
<p>神仙久视无灾害，用之不已形不滞。</p>
<h2 id="心部章第十">心部章第十</h2>
<p>心部之宫莲含华，下有童子丹元家。主适寒热荣卫和，丹锦飞裳披玉罗。</p>
<p>金铃朱带坐婆娑，调血理命身不枯，外应口舌吐五华。</p>
<p>临绝呼之亦登苏，久久行之飞太霞。</p>
<h2 id="肝部章第十一">肝部章第十一</h2>
<p>肝部之中翠重里，下有青童神公子。主诸关键聪明始，青锦披裳佩玉铃。</p>
<p>和制魂魄津液平，外应眼目日月清。百痾不锺存无英，同用七日自充盈。</p>
<p>垂绝念神死复生，摄魂还魄永无倾。</p>
<h2 id="肾部章第十二">肾部章第十二</h2>
<p>肾部之宫玄阙圆，中有童子冥上玄。主诸六腑九液源，外应两耳百液津。</p>
<p>苍锦云衣舞龙幡，上致明霞日月烟。</p>
<p>百病千灾急当存，两部水王对生门，使人长生升九天。</p>
<h2 id="脾部章第十三">脾部章第十三</h2>
<p>脾部之宫属戊已，中有明童黄裳里。消谷散气摄牙齿，是为太仓两明童。</p>
<p>坐在金台城九重，方圆一寸命门中。主调百谷五味香，辟却虚羸无病伤。</p>
<p>外应尺宅气色芳，光华所生以表明。</p>
<p>黄锦玉衣带虎章，注念三老子轻翔，长生高仙远死殃。</p>
<h2 id="胆部章第十四">胆部章第十四</h2>
<p>胆部之宫六腑精，中有童子曜威明。雷电八震扬玉旌，龙旗横天掷火铃。</p>
<p>主诸气力摄虎兵，外应眼童鼻柱间，脑发相扶亦俱鲜。</p>
<p>九色锦衣绿华裙，佩金带玉龙虎文。能存威明乘庆云，役使万神朝三元。</p>
<h2 id="脾长章第十五">脾长章第十五</h2>
<p>脾长一尺掩太仓，中部老君治明堂。厥字灵元名混康，治人百病消谷粮。</p>
<p>黄衣紫带龙虎章，长精益命赖君王。三呼我名神自通，三老同坐各有朋。</p>
<p>或精或胎别执方，桃孩合延生华芒。男女回九有桃康，道父道母对相望。</p>
<p>师父师母丹玄乡，可用存思登虚空。殊途一会归要终，关塞三关握固停。</p>
<p>含漱金醴吞玉英，遂至不饥三虫亡。心意常和致欣昌，五岳之云气彭亨。</p>
<p>保灌玉庐以自偿，五形完坚无灾殃。</p>
<h2 id="上睹章第十六">上睹章第十六</h2>
<p>上睹三元如连珠，落落明景照九隅。五灵夜烛焕八区，子存内皇与我游。</p>
<p>身披凤衣衔虎符，一至不久升虚无。方寸之中念深藏，不方不圆闭牖窗。</p>
<p>三神还精老方壮，魂魄内守不争竞。神生腹中衔玉当，灵注幽阙那得丧。</p>
<p>琳条万寻可荫仗，三魂自宁帝书命。</p>
<h2 id="灵台章第十七">灵台章第十七</h2>
<p>灵台郁蔼望黄野，三寸异室有上下。间关营卫高玄受，洞房紫极灵门户。</p>
<p>是昔太上告我者，左神公子发神语。右有白元并立处，明堂金匮玉房间。</p>
<p>上清真人当吾前，黄裳子丹气频烦。</p>
<p>借问何在两眉端，内侠日月列宿陈，七曜九元冠生门。</p>
<h2 id="三关章第十八">三关章第十八</h2>
<p>三关之中精气深，九微之内幽且阴。</p>
<p>口为天关精神机，足为地关生命棐，手为人关把盛衰。</p>
<h2 id="若得章第十九">若得章第十九</h2>
<p>若得三宫存玄丹，太一流珠安昆仑。重重楼阁十二环，自高自下皆真人。</p>
<p>玉堂绛宇尽玄宫，璇玑玉衡色兰玕。瞻望童子坐盘桓，问谁家子在我身。</p>
<p>此人何去入泥丸，千千百百自相连。一一十十似重山，云仪玉华侠耳门。</p>
<p>赤帝黄老与己魂，三真扶胥共房津。五斗焕明是七元，日月飞行六合间。</p>
<p>帝乡天中地户端，面部魂神皆相存。</p>
<h2 id="呼吸章第二十">呼吸章第二十</h2>
<p>呼吸元气以求仙，仙公公子已在前。朱鸟吐缩白石源，结精育胞化生身。</p>
<p>留胎止精可长生，三气右回九道明。正一含华乃充盈，遥望一心如罗星。</p>
<p>金室之下可不倾，延我白首返孩婴。</p>
<h2 id="琼室章第二十一">琼室章第二十一</h2>
<p>琼室之中八素集，泥丸夫人当中立。长谷玄乡绕郊邑，六龙散飞难分别。</p>
<p>长生至慎房中急，何为死作令神泣。忽之祸乡三灵殁，但当吸气录子精。</p>
<p>寸田尺宅可治生，若当决海百渎倾。叶去树枯失青青，气亡液漏非己形。</p>
<p>专闭御景乃长宁，保我泥丸三奇灵。恬淡闭视内自明，物物不干泰而平。</p>
<p>悫矣匪事老复丁，思咏玉书入上清。</p>
<h2 id="常念章第二十二">常念章第二十二</h2>
<p>常念三房相通达，洞得视见无内外。存漱五牙不饥渴，神华执巾六丁谒。</p>
<p>急守精室勿妄泄，闭而宝之可长活。起自形中初不阔，三官近在易隐括。</p>
<p>虚无寂寂空中素，使形如是不当污。九室正虚神明舍，存思百念视节度。</p>
<p>六腑修治勿令故，行自翱翔入天路。</p>
<h2 id="治生章第二十三">治生章第二十三</h2>
<p>治生之道了不烦，但修洞玄与玉篇。兼行形中八景神，二十四真出自然。</p>
<p>高拱无为魂魄安，清净神见与我言。安在紫房帏幕间，立坐室外三五玄。</p>
<p>烧香洁手玉华前，共入太室璇玑门。高研恬淡道之园，内视密盼尽睹真。</p>
<p>真人在己莫问邻，何处远索求因缘。</p>
<h2 id="隐影章第二十四">隐影章第二十四</h2>
<p>隐形灭形与世殊，含气养精口如朱。带执性命守虚无，名入上清死录除。</p>
<p>三神之乐由隐居，倏欻游遨无遗忧。羽服一整八风驱，控驾三素乘晨霞。</p>
<p>金辇正立从玉舆，何不登山诵我书。</p>
<p>郁郁窈窕真人墟，入山何难故踌躇，人间纷纷臭帤如。</p>
<h2 id="五行章第二十五">五行章第二十五</h2>
<p>五行相推返归一，三五合气九九节。可用隐地回八术，伏牛幽阙罗品列。</p>
<p>三明出华生死际，洞房灵象斗日月。父曰泥丸母雌一，二光焕照入子室。</p>
<p>能存玄真万事毕，一身精神不可失。</p>
<h2 id="高奔章第二十六">高奔章第二十六</h2>
<p>高奔日月吾上道，郁仪结璘善相保。乃见玉清虚无老，可以回颜填血脑。</p>
<p>口衔灵芒携五皇，腰带虎箓佩金珰，驾欻接生宴东蒙。</p>
<h2 id="玄元章第二十七">玄元章第二十七</h2>
<p>玄元上一魂魄炼，一之为物叵卒见。须得至真始顾盼，至忌死气诸秽贱。</p>
<p>六神合集虚中宴，结珠固精养神根，玉匙金籥常完坚。</p>
<p>闭口屈舌食胎津，使我遂炼获飞仙。</p>
<h2 id="仙人章第二十八">仙人章第二十八</h2>
<p>仙人道士非有神，积精累气以为真。黄童妙音难可闻，玉书绛简赤丹文。</p>
<p>字曰真人巾金巾，负甲持符开七门。火兵符图备灵关，前昂后卑高下陈。</p>
<p>执剑百丈舞锦幡，十绝盘空扇纷纭。</p>
<p>火铃冠霄坠落烟，安在黄阙两眉间，此非枝叶实是根。</p>
<h2 id="紫清章第二十九">紫清章第二十九</h2>
<p>紫清上皇太道君，太玄太和侠侍端。化生万物使我仙，飞升十天驾玉轮。</p>
<p>昼夜七日思勿眠，子能行此可长存。积功成炼非自然，是由精诚亦由专。</p>
<p>内守坚固真之真，虚中恬淡自致神。</p>
<h2 id="百谷章第三十">百谷章第三十</h2>
<p>百谷之实土地精，五味外美邪魔腥。臭乱神明胎气零，那从返老得还婴。</p>
<p>三魂忽忽魄糜倾，何不食气太和精，故能不死入黄宁。</p>
<h2 id="心典章第三十一">心典章第三十一</h2>
<p>心典一体五脏王，动静念之道德行。清洁善气自明光，坐起吾俱共栋梁。</p>
<p>昼日曜景暮闭藏，通利华精调阴阳。</p>
<h2 id="经历章第三十二">经历章第三十二</h2>
<p>经历六合隐卯酉，两肾之神主延寿。</p>
<p>转降适斗藏初九，知雄守雌可无老，知白见黑急坐守。</p>
<h2 id="肝气章第三十三">肝气章第三十三</h2>
<p>肝气郁勃清且长，罗列六腑生三光。心精意专内不倾，上合三焦下玉浆。</p>
<p>玄液云行去臭香，治荡发齿炼五方。取津玄膺入明堂，下溉喉咙神明通。</p>
<p>坐侍华盖游贵京，飘飖三帝席清凉。五色云气纷青葱，闭目内眄自相望。</p>
<p>使心诸神还相崇，七玄英华开命门。通利天道存玄根，百二十年犹可还。</p>
<p>过此守道诚独难，唯待九转八琼丹。</p>
<p>要复精思存七元，日月之华救老残，肝气周流络无端。</p>
<h2 id="肺之章第三十四">肺之章第三十四</h2>
<p>肺之为气三焦起，视听幽冥候童子。调理五华精发齿，三十六咽玉池里。</p>
<p>开通百脉血液始，颜色生光金玉泽。齿坚发黑不知白，存此真神勿落落。</p>
<p>当忆此宫有座席，众神合会转相索。</p>
<h2 id="隐藏章第三十五">隐藏章第三十五</h2>
<p>隐藏羽盖看天舍，朝拜太阳乐相呼。明神八威正辟邪，脾神还归是胃家。</p>
<p>耽养灵根不复枯，闭塞命门保玉都。万神方胙寿有余，是为脾建在中宫。</p>
<p>五脏六腑神明主，上合天门入明堂。守雌存雄顶三光，外方内圆神在中。</p>
<p>通利血脉五脏丰，骨青筋赤髓如霜。脾救七窍去不祥，日月列布设阴阳。</p>
<p>两神相会化玉英，淡然无味天人粮。子丹进馔肴正黄，乃曰琅膏及玉霜。</p>
<p>太上隐环八素琼，溉溢八液肾受精。伏于太阴见我形，扬风三玄出始青。</p>
<p>恍惚之间至清灵，坐于飙台见赤生。逸域熙真养华荣，内盼沉默炼五形。</p>
<p>三炁徘徊得神明，隐龙遁芝云琅英。可以充饥使万灵，上盖玄玄下虎章。</p>
<h2 id="沐浴章第三十六">沐浴章第三十六</h2>
<p>沐浴盛洁弃肥薰，入室东向诵玉篇。约得万遍义自宣，散发无欲以长存。</p>
<p>五味皆至正气还，夷心寂闷勿烦冤。过数已毕体神精，黄华玉女告子情。</p>
<p>真人既至使六丁，即受隐芝大洞经。十读四拜朝太上，先谒太帝后北向。</p>
<p>黄庭内经玉书畅，授者曰师受者盟。云锦凤罗金钮缠，以代割发肌肤全。</p>
<p>携手登山歃液丹，金书玉景乃可宣。传得可授告三官，勿令七祖受冥患。</p>
<p>太上微言致神仙，不死之道此真文。</p>
<h1 id="2-太上黄庭外景经">2. 太上黄庭外景经</h1>
<p>老君闲居作七言，解说身形及诸神。上有黄庭下关元，前有幽阙后命门。</p>
<p>呼吸庐间入丹田，玉池清水灌灵根。总真童子食胎津，审能修之可长存。</p>
<p>黄庭中人衣朱衣，关元牡籥阖两扉。幽阙侠之高巍巍，丹田之中精炁微。</p>
<p>玉池清水上生肥，灵根坚固老不衰。</p>
<p>中池有士服赤朱，田下三寸神所居。中外相距重闭之，神庐之中当修治。</p>
<p>玄膺气管受精府，急固子精以自持。</p>
<p>宅中有士常衣绛，子能见之可不病。横立长尺约其上，子能守之可无恙。</p>
<p>呼吸庐间以自偿，保守完坚身受庆。方寸之中谨盖藏，精神还归老复壮。</p>
<p>心结幽阙流下竟，养子玉树令可杖。</p>
<p>至道不烦无旁午，灵台通天临中野。方寸之中间关下，玉房之中神门户。</p>
<p>既是公子教我者。</p>
<p>明堂四达法海源，真人子丹当吾前。三关之中精气深，子欲不死修昆仑。</p>
<p>绛宫重楼十二级，琼室之中五炁集。赤神之子中池立，下有长城玄谷邑。</p>
<p>长生要慎房中急，弃捐淫俗专子精。寸田尺宅可治生，系子长留心安宁。</p>
<p>观志游神三奇灵，闲暇无事心太平。</p>
<p>常存玉房神明达，时念太仓不饥渴。役使六丁神女谒，闭子精门可长活。</p>
<p>正室堂前神所居，洗心自治无敢污。历观五脏视节度，六腑修治洁如素。</p>
<p>虚无自然道之故。</p>
<p>物有自然事不烦，垂拱无为身体安。虚无之居在帏间，寂寞廓然口不言。</p>
<p>修和独立真人宫，恬淡无欲游德园。清净香洁玉女存，修德明达道之门。</p>
<p>作道优游身独居，扶养性命守虚无。恬淡无为何思虑，羽翼已具正扶疏。</p>
<p>长生久视乃飞去。</p>
<p>五行参差同根节，三五合炁其本一。谁与共之斗日月，抱玉怀珠和子室。</p>
<p>子能守一万事毕，子自有之持勿失。即欲不死入金室。</p>
<p>出日入月是吾道，天七地三回相守。升降进退合乃久，玉石落落是吾宝。</p>
<p>子自有之何不守？心晓根基养华彩。服天顺地合藏精，七日之午回相合。</p>
<p>昆仑之上不迷误，九原之山何亭亭。中有真人可使令，蔽以紫宫丹城楼。</p>
<p>侠以日月为明珠，万岁昭昭非有期。外本三阳物自来，内拘三神可长生。</p>
<p>魂欲上天魄入渊，还魂返魄道自然。庶几结珠固灵根。</p>
<p>旋玑悬珠环无端，玉牝金籥常完坚。戴地悬天周乾坤，象以四时赤如丹。</p>
<p>前仰后卑列其门，选以还丹与玄泉。象龟引气致灵根。</p>
<p>中有真人巾金巾，负甲持符开七门。此非枝叶实是根，昼夜思之可常存。</p>
<p>仙人道士非有异，积精所致和专年。人皆食谷与五味，独食太和阴阳气。</p>
<p>故能不死天相既。</p>
<p>试说五脏各有方，心为国主五脏王。受意动静炁得行，道自守我神明光。</p>
<p>通我华精调阴阳，昼日昭昭夜自守。渴可得浆饥自饱，经历六腑藏卯酉。</p>
<p>转阳之阴藏于九，常能行之可不老。</p>
<p>肝之为气修而长，罗列五脏主三光。上合三焦下玉浆，我神魂魄在中央。</p>
<p>精液流泉去臭香，立于玄膺含明堂。雷电霹雳往相将，左卯右酉是吾室。</p>
<p>伏于玄门候天道，近在我身还自守。清静无为神留止，精神上下开分理。</p>
<p>通利天道长生草，七窍已通不知老。还坐天门候阴阳，下于喉咙神明通。</p>
<p>过华盖下清且凉，入清灵渊见吾形。期成还丹可长生，还过华下动肾精。</p>
<p>立于明堂临丹田，将使诸神开命门。通利天道至灵根，阴阳列布如流星。</p>
<p>肝气周还终无端。</p>
<p>肺之为气三焦起，伏于天门候故道。津液醴泉通六腑，随鼻上下开两耳。</p>
<p>窥视天地存童子，调和精华润发齿。颜色光泽不服药，下于喉咙何落落。</p>
<p>诸神皆会相求索，下入绛宫紫华色。隐藏华盖通神庐，专守心神转相呼。</p>
<p>观我神明辟诸邪，脾神还归依大家。致于胃管通虚无，藏养灵根不复枯。</p>
<p>闭塞命门如玉都，寿传万岁年有余。</p>
<p>脾中之神主中宫，朝会五脏列三光。上合天门合明堂，通利六腑调五行。</p>
<p>金木水火土为王，日月列宿张阴阳。通利血脉汗为浆，修护七窍去不祥。</p>
<p>二神相得下玉英，上禀元气命益长。</p>
<p>五脏之主肾最精，伏于太阴成其形。出入二窍合黄庭，呼吸虚无见吾形。</p>
<p>强我筋骨血脉盛，恍惚不见过青灵。坐于庐下观小童，内息思存神明光。</p>
<p>出于天门入无间，恬淡无欲养华根。服食玄炁可长生，还过七门饮太渊。</p>
<p>通我悬膺过青灵，坐于庐间见小童。问于仙道与奇方，服食芝草紫华英。</p>
<p>头戴白素足丹田，沐浴华池灌灵根。三府相得开命门，五味皆至善气还。</p>
<p>被发行之可长存。大道荡荡心勿烦，吾言毕矣勿妄传。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>