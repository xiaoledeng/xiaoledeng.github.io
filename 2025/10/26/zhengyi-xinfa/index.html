<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《正易心法》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《正易心法》</h2>

</div>



<div class="meta">
  <div><span data-pagefind-meta="date">2025-10-26</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/iching/">#IChing</a></span>
      </div>
  </div>

<div class="content">
  <h1 id="序">序</h1>
<p>《易》学病失其传久矣。姑溪太守李公，出麻衣说。关子明传曰：「吾得二书，不敢私诸己。今用广于人，或字画之讹，子其为我正之。准窃幸管窥，不敢辞昕夕瞻对，若祥光烂然，发乎蔀屋之下。信夫神物也！」公得其传，行其道，又以传于世，盖将拯《易》学之病，而还《易》之本旨，岂诵说云乎哉！公用心也仁矣。</p>
<p>淳熙己亥(1179年)三月丙寅，迪功郎新婺州浦江县主簿程准谨书于左。</p>
<h1 id="正易卦画">正易卦画</h1>
<p>上经三十卦共得十八</p>
<p>乾、坤、屯、需、师、小畜、泰、同人、谦、随、临、噬嗑、剥、无妄、颐、大过、坎、离。</p>
<p>下经三十四卦共得十八</p>
<p>咸，恒，遁，大壮，晋，明夷，家人，睽，蹇，解，损，益，夬，姤，萃，升，困，井，革，鼎，震，艮，渐，归妹，丰，旅，巽，兑，涣，节，中孚，小过，既济，未济。</p>
<h1 id="正易心法">正易心法</h1>
<p>正易者，正谓卦画。若今经书正文也。据周孔辞传，亦是注脚。每张四句者，心法也。训于其下，消息也。</p>
<p><strong>羲皇易道，包括万象。须知落处，方有实用。</strong></p>
<p>落处，谓知卦画实义所在，不盲诵古人语也。如震得乾初爻，故雷自天之下而发。坎得中爻，故月自天之中而运。艮得上爻，故山自天之上而坠也。巽、离、兑得坤三爻亦然。又六爻相应，如一阳生于子月，应在卯月。二阳丑应在三月，三阳寅应在四月是也。人事亦然。《易》道见于天地万物、日月之间，能以此消息，皆得实用。方知羲皇画卦不作纸上工夫也。</p>
<p><strong>六画之设，非是曲意。阴阳运动，血气流行。</strong></p>
<p>阴阳运动，若一阳为复，至六阳为乾。一阴为姤，至六阴为坤是也。血气流行，若一六为肾，二为肺，三为脾，四为肝，五为心，始生屯，屯而为蒙，养蒙为需之类是也。画卦，凡以顺此理而已。</p>
<p><strong>卦象示人，本无文字。使人消息，吉凶嘿会。</strong></p>
<p>羲皇始画八卦，重为六十四，不立文字，使天下之人默观其象而已。能如象焉，则吉凶应。违其象，则吉凶反。此羲皇氏作不言之教也。郑康成略知此说。</p>
<p><strong>易道不传，乃有周孔。周孔孤行，易道复晦。</strong></p>
<p>上古卦画明，易道行。后世卦画不明，易道不传。圣人于是不得已而有辞。学者浅识，一著其辞，便谓易止，于是而周孔遂自孤行。更不知有卦画微旨，只作八字说，此谓之买椟还珠。由汉以来皆然，易道胡为而不晦也。</p>
<p><strong>六十四卦，无穷妙义。尽在画中，合为自然。</strong></p>
<p>无穷妙义，若蒙必取次于艮，师必取次于坤，是大有旨意也。不止于贞，丈人吉童。蒙求我之义，合为自然。谓次艮、次坤，非是私意，乃阴阳运动，血气流行，其所施为，皆自然之理也。</p>
<p><strong>消息卦画，无止于辞。辞外见意，方审易道。</strong></p>
<p>《系辞》特系以吉凶大略之辞而已，非谓六画之义，尽于是也。如大有系以元亨，大壮系以利贞，此数字果足以尽二卦之义乎？要须辞外见意可也。辞外之意，如乾九二，见龙在田，上九亢龙有悔，譬师之外不动，如地内趋变，如水无穷，好意如此类，不可概举，皆是《辞》之所不能赅也。</p>
<p><strong>天地万物，理有未明。观于卦脉，理则昭然。</strong></p>
<p>卦脉，为运动流行自然之理也。卦脉审则天地万物之理得矣。如观坎画，则知月为地之气。观离画，则知日为天之气。观艮画，则知山自天来。观兑画，则知雨从地出。观叠交，则知闰余之数。观交体，则知造化之原。凡此卦画，皆所以写天地万物之理于目前，亦若浑仪之器也。</p>
<p><strong>经卦重卦，或离或合。纵横施设，理无不在。</strong></p>
<p>纵横，谓若为诸图，或有二气老少之渐，或有三代祖孙之别，或有对待之理，或有真假之义，或有胎甲之象，或有错综之占，惟其施设，皆具妙理，无所往而不可。此所谓包罗万象，而易道所大也。</p>
<p><strong>乾坤错杂，乃生六子。六子则是，乾坤破体。</strong></p>
<p>乾三画奇，纯阳也。一阴杂于下，是为巽，杂于中是为离，杂于上是为兑。巽、离、兑皆破乾之纯体也。坤三画偶，纯阴也。一阳杂于下，是为震，杂于中是为坎，杂于上是为艮。震、坎、艮，皆破坤之纯体也。若更以人身求之，理自昭然。</p>
<p><strong>粵乾与坤，即使阴阳。圆融和粹，平气之名。</strong></p>
<p>凡阴阳之气纯而不驳，是为乾坤。《老子》曰：「天得一以清，地得一以宁。」正谓此也。因知，能尽乾之道，是为圣人。能尽坤之道，是为贤人。</p>
<p><strong>至于六子，即是阴阳。偏陂反侧，不平之名。</strong></p>
<p>乾健、坤顺，阴阳之纯气也。一失健顺，则不平之气作，而六子生，观卦象可知。《庄子》曰「阴阳错行，天地大骇，有雷有霆，水中有火，乃焚乃块」正谓此耳。由是六子非圣贤比，特众人与万物而已，然由破体炼之，纯体乃成。</p>
<p><strong>健顺动入，陷丽止说。非特乾坤，六字训释。</strong></p>
<p>非特训释，盖谓不可专于八字上取也，当求之于画象。健谓三画纯奇是，顺谓三画纯偶是，动谓一阳在二阴下是，入谓一阴在二阳下是，陷谓一阳在二阴中是，丽谓一阴在二阳中是，止则一阳在二阴上是，说则一阴在二阳上是。凡有所训，多见于画象，如阖户谓之坤，则姤之初爻是。辟户谓之乾，则复之初爻是。</p>
<p><strong>坎兑二水，明须识破。坎润兑说，理自不同。</strong></p>
<p>坎，乾水也，气也，若井是也。兑，坤水也，形也，今雨是也。一阳中陷于二阴为坎，坎以气潜行于万物之中，为受命之根本。故曰「润万物者，莫润乎水」。盖润液也，气之液也。一阴上彻于二阳为兑，兑以形普施于万物之上，为发生之利泽。故曰「说万物者，莫说乎泽」。盖说，散也，形之散也。坎兑二水，其理昭昭如此。学者依文解义，不知落处，其能得实用乎？自汉诸儒不得其说，故真人发其端。又，论且以井观之，本是泰卦初爻易五是为井，则知一阳升而为坎水也。故《月令》云：「仲冬水泉动。」仲冬一阳生，至仲秋乃云「煞气浸盛，阳气日衰，水始涸」信乎？坎之为乾水也。道家有炼丹井。海外女国无男，窥井即生。《医经》无子女男服□循井即生。其为乾阳，皆可明验。若曰「天降时雨，山川出云」，又曰「地气上为云，天气下为雨」，此兑之所以为坤水也。</p>
<p><strong>钻木凿井，人之坎离。天地坎离，识取自然。</strong></p>
<p>乾，天也。一阳生于乾之中为离，离为日，则日本天之气也。坤，地也。一阳降于坤之中为坎，坎为月，则月本地之气也。日为天，气自西而下，以交于地。月为地，气自东而上，以交于天。日月交错，一昼一夜，循环三百六十度，而扰扰万绪起矣。是为三百六十爻而诸卦生焉。坎离、日月、天地之中，气也。仲尼特言水火而不言日月者，日月其体也，水火其用也。言其用而不言其体，盖欲其设施之广而无碍也。学者不悟，但求之于「钻木凿井」之间，所失益甚矣。又，论月上于天、日入于地，男女媾精之象，一往一来，卦画有中通之象，此所谓观于卦脉，理则昭然也。又谓理既昭然，若山者自天之坠也。《传》曰：「自有宇宙，便有此山。」又曰：「星殒为石。」推此意，即山自天坠无疑。而世曰：「山者地之物」，以所见者言之耳。至月风雷雨，皆自地出也。而世曰：「月风雷雨，天之物」，亦以所见者言之耳，世以所见如此。苟循其所见，则是天地万物，皆所不晓审。知易者，所以穷理尽性也。学者不可不留意耶！</p>
<p><strong>八卦不止，天地雷风。一身一物，便具八卦。</strong></p>
<p>八卦，文王繇辞、周公爻辞，皆未尝指名，其物象以见。八卦不止「天地雷风、水火山泽」，无所不统也。是故，凡天下之所谓健者，皆乾也。顺者皆坤也。动者皆震也。入者皆巽也。陷者皆坎也。丽者皆离也。止者皆艮也。说者皆兑也。一身一物便具此八卦之理。然宣父止以八物云者，特举其大者为宗本，姑以入《易》，以便学者耳。</p>
<p><strong>卦有反对，最为关键。反体既深，对体尤妙。</strong></p>
<p>世虽知有反对之说，不能知圣人密意在是也。盖二卦反而为二，对而为四，既列序之。又以杂卦推明其义者，以为天下之吉凶、祸福、贫富、贵贱，其实一体也。别而言之，其代谢循环，特倒正之间耳，未始有常也。然反体，则诸卦皆是对体，则乾、坤、坎、离、颐、大过、中孚、小过而已。此八卦与诸卦不同，在《易》道乃死生、寿夭、造化之枢机也。其体不变，故曰对体尤妙。</p>
<p><strong>六十四卦，皆有取象。其为名义，无不反对。</strong></p>
<p>《易》之取象，世所知者，数卦而已，如颐、如鼎、如噬嗑之类也。殊不知易者象也，依物象以为训，故六十四卦皆有取象。如屯象草木、蒙象童稚、需象燕宾、讼象饮食、师象军阵、比象翼戴、家人象家正、睽象覆家，余卦尽然。一入诸卦名义，无不反对。如噬嗑，以贪饕，贲以节饰，履以蹈艰危。小畜以享尊富。临以出而治人、观以入而处己，丰以富盛，旅以困穷。自余推之，其名义反对，无不然者，但未知思索以精之，则云有不取象、有不反对者，此学《易》之大病也。</p>
<p><strong>诸卦名义，须究端的。名义不正，易道悬绝。</strong></p>
<p>《易》卦名义，古今失其正者，二十余卦：师、鼻、小畜、履、同人、大有、谦、豫、临、观、噬嗑、贲、无妄、大畜、颐、大过、渐、归妹、丰、旅、中孚、小过是也。盖师以正众、比以兴王，二卦以武功创业，汤武之卦也。同人穷而在下、大有达而在上，二卦以文德嗣位，舜禹之卦也。履以阴德而蹈艰危，以致小畜之安富，人臣之事也。无妄以阴德而践灾眚，以致大畜之喜庆，人君之事也。临以阳来宜出而有为，观以阴生宜入而无为。谦则止在象后而存义，豫则动在象前而知几。中孚则始生，小过则夭折。颐则成人而养生，大过则寿终而丧死。渐以正而进，归妹以说而合，噬嗑以贪而致罪，贲以义而致饰。丰则得所归而富盛，旅则失所基而困穷。凡此二十余卦，其名义显然，见于画象反对，有不可掩者如此，当谛观之也。《大传》曰：「开而当名。」苟名义不当，则一卦无。所归宿也。故曰「易道悬绝」也。</p>
<p><strong>一卦之中，凡具八卦。有正有伏，有互有参。</strong></p>
<p>正，谓上下二体也。伏，谓二体从变也。互，谓一卦有二互体也。参，谓二互体参合也。与本卦凡八，是谓一卦具八卦也。然一卦何以具八卦？盖一卦自有八变，如乾：一变姤、二变遁、三变缶、思变观、物变剥、六变晋、七变大有、八变复乾是也。因其所然，以见天地万物，理无不通也。《庄子》论：久竹生青宁，青宁生程，程生马，马生人，人死反入于机，万物皆出于机，入于机。其一节论变化之理，无所不通如此。</p>
<p><strong>六十四卦，唯乾与坤。本之自然，是名真体。</strong></p>
<p>太初者，气之始，是为乾。太初者，形之始，是为坤。皆本之自然，无所假合也。故其卦画纯一不驳、倒正不变，是名真体。</p>
<p><strong>六子重卦，乾坤杂气。悉是假合，无有定实。</strong></p>
<p>六子假乾坤以为体，重卦合八卦以为体。若分而散之，则六子重卦皆无有定体也。若今天地清明，阴阳不杂，则六子何在？六子不交，则品物何在？以是知人间万物，悉是假合阴阳一气，但有虚幻，无有定实也。</p>
<p><strong>卦义未审，须求变复。不惟辞合，义实通明。</strong></p>
<p>变为一爻之变，复为一体之复，即复变之辞而观之，自然之义无不与本卦吻合，以见阴阳之气。如蒙，上九曰「击蒙」，变为师，上六则云「小人勿用」。屯，初九曰「以贵下贱，大得民也。」，变为比，初六则云「有孚比之，无咎。」此一爻之辞合也。如大有，上体复需「有饮食之宴」。下体复晋「有昭明之德」。升上体复姤，姤一阴生。下体复复，复一阳生。比一体之义合也。苟卦义未审，能以此求之，自然明矣。</p>
<p><strong>古今传易，舛讹为多。履畜八体，最为害义。</strong></p>
<p>按卦序，当先履而后小畜，今小畜在先，则二卦画象反对文义缪乱，而不可考。又以八卦本对八体，独阙其鼻，乃以巽言股，股即系是也。若股而言，则又遗其肱，且与羲皇八卦不相应也。兹盖传者，舛误耳！能不害义乎？试辩之，一柔自姤变同人，同人变履，履变小畜，小畜变大有。犹之一刚自复变师，又变谦，又变豫，又变比，皆自然之序不易也。今谦既在豫上，则知履不当在小畜下。尝审探宣尼述九卦，以履为用九，谦用十五，复用廿四，皆《龙图》大衍定数，则履在小畜上，为第九卦也，明矣。又履与无妄对义，既以大畜反无妄而居下，则之小畜反履而居下，无疑矣。今字卦非宣尼旨，失其本真也。八体乃艮为鼻，巽为手耳。《传》曰：「鼻者，画之山也。」又曰「风能鼓舞万物」，而手之所以舞也。盖乾为首、坤为腹，天地定位也。坎为耳、离为目，水火相逮也。艮为鼻、兑为口，山泽通气也。巽为手、震为足，雷风相薄也。此羲皇八卦之应矣，其理昭昭。但学者承误效尤，见不高远，其失至此。真人闵之，故开其眼目。</p>
<p><strong>画卦取象，本为特物。见于日月，无所不合。</strong></p>
<p>羲皇画卦，非谓出私意撰成，一易道于方册上以诲人也。特以顺时应物，则以见于日用之间耳。以粗迹言之，如以钱赙六纯字，乾也。六纯背，坤也。盖互六子也。若反则未胜，至纯则乾坤成矣。又如忧人呈伎，壮者任其难，六子也。老者敛其利，乾坤也。此皆理之自然，即此理以察其余，则是行止坐卧，纤悉举天下皆易，无可拣择者，但百姓昏昏日用之，而罔觉矣。</p>
<p><strong>中爻之义，足以造化。纳音切脚，其理则一。</strong></p>
<p>纳音，甲为木、子为水，甲子交合则生金。切脚如德为父、红为母，德红反切即东字，卦体亦然。上体为乾、下体为坤，交错乃生六子，即中爻二三四五也。二三四五，造化之气，参互成卦，如屯中有剥、蒙中有复。凡此一卦，每具于四卦中，皆得祸福倚伏之象。如屯比观益中，皆有剥师临损，蒙中皆有复是也。</p>
<p><strong>反对正如，甲子乙丑。有本有余，气序自然。</strong></p>
<p>大凡一物，其气象必有本有余。余气者，所以为阴也，本其阳也。如十干甲乙，乙者甲之余气也。丙丁，丁者丙之余气也。如十二支子丑，丑者子之余气也。寅卯，卯者寅之余气也。卦亦由是，坤者乾之余气也。蒙者屯之余气也。讼者需之余气也。比者师之余气也。且乾而后坤、屯而后蒙、需而后讼、师而后比，虽故有其义，然其所以相次者，皆其余气也，自然之理耳。学者不悟，谓圣人固以此次之，是未知反对关键之键也，失之远矣。</p>
<p><strong>每卦之体，六画便具。天地四方，是为六虚。</strong></p>
<p>初爻为地，上爻为天，二爻为北，五爻为南，四爻为西，三爻为东，天地四方，每卦之体，皆具此义，是为六虚。《大传》「变动不拘，周流六虚」，正谓此耳。学者不悟，谓六虚天地四方，乃六画也。殊不知六画乃天地四方之象。此之谓纸上工夫，不知落处也。</p>
<p><strong>乾坤六子，其象与数。乾坤之位，皆包六子。</strong></p>
<p>象谓坤卦上中下加三乾画，便生三男。以乾卦上中下加三坤画，便生三女。乾坤之体皆在外，六子皆包于其中也。数谓若画，乾数三，巽离兑四，震坎艮五，坤六。坤数六，震坎艮七，巽离兑八，乾九。乾坤之策皆在外，六子皆包于其中也。此象之自然，有不可得而容心者。</p>
<p><strong>爻数三百，八十有四。以闰求之，其数吻合。</strong></p>
<p>爻数三百八十又四，真天文也。诸儒求合其数而不可得，或谓一卦六日七分，或谓除震离坎兑之数，皆附会也。倘以润求之，则三百八十四数自然吻合，无余欠矣。盖天度或赢或缩，至三年乾坤之气数，始足于此也。由汉以来不悟，唯真人得其说。</p>
<p><strong>二十四爻，求之八卦。画纯为叠，是为闰数。</strong></p>
<p>一岁三百六十，而爻数三百八十四，则是二十四爻为余也。以卦画求之是为叠数。何以言之？夫既有八卦矣，及八卦互相合体，以立诸卦，则诸卦者，八卦在其中矣。而别又有八纯卦，则其合体八卦为重复，而二十四数为叠也。是以三百六十为正爻，与每岁之数合。而三百八十四，与闰岁之数合矣，则是闰数进，岂惟见于数，亦见于象。人知之者盖鲜矣。</p>
<p><strong>一岁之数，三百六十。八卦八变，其数已尽。</strong></p>
<p>乾、姤、遁、否、观、剥、晋、大有，八变而复乾，则天之气尽。坤、复、临、泰、大壮、夬、需、比，八变而复坤，则地之气尽。震、豫、解、恒、升、井、大过、随，八变而复震，则雷之气尽。艮、贲、大畜、损、睽、履、中孚、渐，八变而复艮，则山之气尽。坎、节、屯、既济、革、丰、明夷、师，八变而复坎，则水之气尽。离、旅、鼎、未济、蒙、涣、讼、同人，八变而复离，则火之气尽。巽、小畜、家人、益、无妄、噬嗑、颐、蛊，八变而复巽，则风之气尽。兑、困、萃、咸、蹇、谦、小过、归妹，八变而复兑，则泽之气尽。凡此八卦各八变，八八六十四数，则天地雷风水火山泽之气无余蕴矣，是为一义。</p>
<p><strong>数成于三，重之则六。其退亦六，是为乾坤。</strong></p>
<p>夫气之数起于一，偶于二，成于三，无以加矣，重之则为六也。然三，少阳也。六，太阳也。三，春也。六，夏也。此乾之数也，是为进数。其退亦六，三，少阴也。六，太阴也。三，秋也。六，冬也。此坤之数，是为退数。三画为经卦，六画为重卦者，凡以此而已。</p>
<p><strong>凡物之数，有进有退。进以此数，退以此数。</strong></p>
<p>大抵物理，其盛衰之数相半。方其盛也，既以此数。及其衰也，亦以此数。若一岁十二月，春夏为进数，秋冬为退数。昼夜十二时，自子为进数，自午为退数。人寿百岁，前五十为进数，后五十为退数。以至甲为进数、乙为退数，子为进数、丑为退数。细推物理，无不然。世儒论数，但衍为一律，殊不知阴阳进退之理，惟真人独得其说。</p>
<p><strong>凡具于形，便具五数。五数既具，十数乃成。</strong></p>
<p>凡丽于气者必圆，圆者径一而围三。天所以有三时者，以其气也。凡丽于形者必方，方者径一而围四。地所以有四方者，以其形也。天数三，重之则六。地数五，重之则十。何谓十？盖有四方，则中央为五。有中央、四方，则有四维，复之中央，是为十也。非特地为然。凡丽于形，便具十数，皆若此也。</p>
<p><strong>大衍七七，其一不用。凡得一数，理自不动。</strong></p>
<p>大衍之数五十，其用四十有九，挂一而不用。不用之义，学者徒知一为太极不动之数，而不知义实落处也。何则？一者，数之宗本也。凡物之理，无所宗本则乱。有宗本焉则不当用，用则复乱矣。且如轮之运而中则止，如辂之行而大者后，如网之有纲，而纲则提之。如器之有柄，而柄则执之。如元首在上，手足为之。举如大将居中，而士卒为之役。如君无为而臣有为，如贤者尊而能者使。是知，凡得一者，宗也、本也、主也，皆有不动之理。一苟动焉，则其余错乱，而不能有所施设者矣。</p>
<p><strong>策数六八，八卦定数。卦数占卦，之理自然。</strong></p>
<p>八卦经画二十四，重之则四十八，又每卦八变六八四十八，则四十八者八卦数也。大衍之数五十者，半百一进数也。其用四十九者，体用之全数也。五十除一者，无一也，《易》无形埒是也。四十九有挂一也者，有一也，《易》变为一是也。一不用者，数之宗本也，可动也。用四十八者，取八数变以占。诸卦也，一变为七，七变为九，此之谓也。今筮者，于五十数先置一于前，乃揲之以四十九，或先去其一，却于四十九数中除一而综合之，是二者皆全用四十九数，曾不知本卦之本数也。以致误置一于八卦数中，遂有五与九之失也。且以揲之寄数，但论其多少，而五与九则无损益于多少之数，而于阴阳正数，亦自无碍。揲法不取其正数而取其余数，盖从其简便也。简便谓一见多少即知正数，阴阳多少。若待视正数则烦难矣。又多少之说，无所经见，知古人但以记数也。《大传》曰：「大衍之数五十，其用四十有九。」谓大衍数本五十而止用四十九，则其一已先除矣，更无五十全数，分而为二，以象两，谓止于四十九数中分而为二也。挂一象三，挂谓悬，谓于四十九数中悬挂其一而不用也。筮法一揲得五与四，四谓之三少，得八与九，把谓之三多，二揲则五与九已矣。但得三个四，亦谓之三少。得三个八，亦谓之三多。方初得五与九也，而老阳之策三十六，老阴之策二十四，及次正得四与八也。而阴阳之策数如前则是五九，固无损益于多少之数，而于阴阳之策正数亦无伤也。因知四十八数而误用其九，断然而明矣。或者又谓揲法得奇偶数，殊不知二揲则五与九已尽，所以观其余数而不观其正数，特以从其简便也。</p>
<p><strong>五行之数，须究落处。应数倍数，亦明特时。</strong></p>
<p>天一生水，坎之气孕于乾金，立冬节也。地二生火，离之气孕于巽木，立夏节也。天三生木，震之气孕于艮土，立春节也。地四生金，兑之气孕于坤土，立秋节也。天五生土，离寄戊而土气孕于离火，长夏也。凡此皆言其成象矣。天一与地六合而成水，乾坎合，而水成于金，冬至节也。地二与天七合而成火，巽离合而火成于木，夏至节也。天三与地八合而成木，艮震合，而木成于水，春分节也。地四与天九合而成金，坤兑合，而金成于土，秋分节也。天五与地十合而成土，离寄于己而土成于火也。凡此皆言其成形以矣。夫以五言相成数，虽儿童能诵，要其义实，纵老壮亦不知落处也，是谓之盲随。古人何以见《易》乎，以至先天诸卦，初以一阴一阳相间，次以二阴二阳相间，倍数至三十二阴、三十二阳相间。《太玄》诸首，初以一阴一阳相间，次以三阴三阳相间，倍数至二十七阴、二十七阳相间，此其理何在哉？以时物推之，自祖父子孙，有众寡之渐，自正二三四五六月，有微盛之滋，皆数之所以明理也。</p>
<p><strong>卦位生数，运以成数。生成之数，感应之道。</strong></p>
<p>生数，谓一二三四五，阴阳之位也，天道也。成数，谓六七八九十，刚柔之道也，地道也。以刚柔成数而运于阴阳生数之上，然后天地交感，吉凶叶应，而天下之事无能逃于其间矣。</p>
<p><strong>一变为七，七变为九。即是卦妄，宜究其实。</strong></p>
<p>《冲虚经》曰：「《易》无形埒。」《易》变而为一，一变而为七，七变而为九，九者究也，复变而为一。盖卦爻自一变、二变、三变、四变、五变、六变至七变谓之归魂，而本宫之气革矣。更二变而极于九，遂复变为一而还本也。学者不悟经意，徒溺空泛说，失之甚矣。</p>
<p><strong>名易之义，非训变易。阴阳根本，有在于是。</strong></p>
<p>《易》者，大易也。大易，未见气也，视之不见，听之不闻，循之不得，故曰易。易者，希微、玄虚、凝寂之称也。及易变而为一，一变而为七，七变而为九，九复变而为一也。一者，形变之始也。清轻者上为天，重浊者下为地，冲合气者中为人。谓知易者，知阴阳之根本，有在于是也。此说本于《冲虚真经》，是为定论。学者盲然不悟，乃作变易之易，是即字言之，非宗旨之学也。唯杨雄为书拟之曰「太玄」，颇得之道家，亦以日月为古之易字，盖本其阴阳而言也。</p>
<p><strong>易道弥满，九流可入。当知活法，要须自悟。</strong></p>
<p>《易》之为书，本于阴阳。万物负阴而抱阳，何适而非阴阳也？是以在人，唯其所入耳。文王、周公以庶类入，宣父以八物入，斯其上矣。其后，或以律度入，或以历数入，或以仙道入，以此知《易》无往而不可也。苟唯束于辞训，则是犯法也，良由未得悟耳。果得悟焉，则辞外见意，而纵横妙用，惟吾所欲，是为活法也。故曰：学《易》者，当于羲皇心地中驰骋，无于周孔言语下拘挛。</p>
<p><strong>世欲学解，浸渍旧闻。失其本始，易道浅狭。</strong></p>
<p>羲皇氏《正易》，《春秋》比也。周孔明《易》，作《传》比也。左氏本为《春秋》作传，而世乃玩其文辞，致左氏孤行而《春秋》之微旨泯矣。《易》之有辞，本为羲皇发挥，学者不知借辞以明其画象，遂溺其辞，加以古今训注，而袭谬承误，使羲皇初意不行于世，而易道于此浅狭矣。呜呼！</p>
<h1 id="麻衣道者正易心法后序">麻衣道者正易心法后序</h1>
<p>麻衣道者《羲皇氏正易心法》，顷得之庐山一异人‘或云许坚’或有疑而问者，余应之云：「何疑之有？顾其议论可也。」昔皇帝《素问》，孔子《易大传》，世尚有疑之，尝曰：世固有能作《素问》者乎？固有能作《易大传》者乎？虽非本真，亦皇帝、孔子之徒也。余于《正易心法》，亦曰：世固能有作之者乎？虽非麻衣，是乃麻衣之街徒也。胡不观其文辞议论乎？一滴千金，源流天造，前无古人，后无来者。翩然于羲皇心地弛聘，实物外真仙之书也。读书十年方悟，浸渍触类，以知《易》道之大如是也。得其人，当与共之。</p>
<p>崇宁三年(1104年)三月九日，庐峰隐者李潜几道书。</p>
<h1 id="跋">跋</h1>
<p>五代李守正叛河中，周太祖亲征。麻衣语赵韩王曰：「李侍中安得久？其城中有三天子气。」末岁，城陷。时周世宗与宋朝太祖侍行。钱文僖公若水，陈希夷每见，以其神观清粹，谓可学仙，有升举之分。见之未精，使麻衣决之。麻衣云：「无仙骨，但可作贵公卿耳。」夫以神仙与帝王之相，岂可识哉？麻衣一见决之，则其识为何如也？即其识神仙、识帝王眼目以论《易》，则其出于寻常万一也，固不容于其言矣。</p>
<p>乾道元年(1165年)冬十有一月初七日，玉溪戴师愈孔文撰。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>