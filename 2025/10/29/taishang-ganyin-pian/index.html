<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《太上感应篇》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《太上感应篇》</h2>

</div>



<div class="meta">
  <div><span data-pagefind-meta="date">2025-10-29</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <p>太上曰：祸福无门，惟人自召。善恶之报，如影随形。</p>
<p>是以天地有司过之神。依人所犯轻重，以夺人算。算减则贫耗，多逢忧患。</p>
<p>人皆恶之，刑祸随之，吉庆避之，恶星灾之。算尽则死。</p>
<p>又有三台北斗神君，在人头上，录人罪恶，夺其纪算。</p>
<p>又有三尸神，在人身中，每到庚申日，辄上诣天曹，言人罪过。月晦之日，灶神亦然。</p>
<p>凡人有过，大则夺纪，小则夺算。其过大小，有数百事。欲求长生者，先须避之。</p>
<p>是道则进，非道则退；不履邪径，不欺暗室；</p>
<p>积德累功，慈心于物；忠孝友悌，正己化人；</p>
<p>矜孤恤寡，敬老怀幼；昆虫草木，犹不可伤；</p>
<p>宜悯人之凶，乐人之善；济人之急，救人之危；</p>
<p>见人之得，如己之得；见人之失，如己之失；</p>
<p>不彰人短，不玄己长；遏恶扬善，推多取少；</p>
<p>受辱不怨，受宠若惊；施恩不求报，与人不追悔。</p>
<p>所谓善人，人皆敬之，天道佑之，福禄随之，众邪远之，神灵卫之，所作必成，神仙可冀。</p>
<p>欲求天仙者，当立一千三百善。欲求地仙者，当立三百善。</p>
<p>苟或非义而动，背理而行；以恶为能，忍作残害；阴贼良善，暗侮君亲；</p>
<p>慢其先生，叛其所事；诳诸无识，谤诸同学；</p>
<p>虚诬诈伪，攻讦宗亲；刚强不仁，很戾自用；</p>
<p>是非不当，向背乖宜；虐下取功，谄上希旨；</p>
<p>受恩不感，念怨不休；轻蔑天民，扰乱国政；</p>
<p>赏及非义，刑及无辜；杀人取财，倾人取位；</p>
<p>诛降戮服，贬正排贤；陵孤逼寡，弃法受赂；</p>
<p>以直为曲，以曲为直；入轻为重，见杀加怒；</p>
<p>知过不改，知善不为；自罪引他，壅塞方术；</p>
<p>讪谤圣贤，侵陵道德；射飞逐走，发蛰惊栖；</p>
<p>填穴覆巢，伤胎破卵；愿人有失，毁人成功；</p>
<p>危人自安，减人自益；以恶易好，以私废公；</p>
<p>窃人之能，蔽人之善；形人之丑，讦人之私；</p>
<p>耗人货财，离人骨肉；侵人所爱，助人为非；</p>
<p>逞志作威，辱人求胜；败人苗稼，破人婚姻；</p>
<p>苟富而骄，苟免无耻；认恩推过，嫁祸卖恶；</p>
<p>沽买虚誉，包贮险心；挫人所长，护己所短；</p>
<p>乘威迫胁，纵暴杀伤；无故剪裁，非礼烹宰；</p>
<p>散弃五谷，劳扰众生；破人之家，取其财宝；</p>
<p>决火放水，以害民居；紊乱规模，以败人功；</p>
<p>损人器物，以穷人用；见他荣贵，愿他流贬；</p>
<p>见他富有，愿他破散；见他色美，起心私之；</p>
<p>负他货财，愿他身死；干求不遂，便生咒恨；</p>
<p>见他失便，便说他过；见他体相不具而笑之，见他才能可称而抑之；</p>
<p>埋蛊厌人，用药杀树；恚怒师傅，抵触父兄；</p>
<p>强取强求，好侵好夺；虏掠致富，巧诈求迁；</p>
<p>赏罚不平，逸乐过节；苛虐其下，恐吓于他；</p>
<p>怨天尤人，诃风骂雨；斗合争讼，妄逐朋党；</p>
<p>用妻妾语，违父母训；得新忘故，口是心非；</p>
<p>贪冒于财，欺罔其上；造作恶语，谗毁平人；</p>
<p>毁人称直，骂神称正；弃顺效逆，背亲向疏；指天地以证鄙怀，引神明而鉴猥事；</p>
<p>施与后悔，假借不还；分外营求，力上施设；</p>
<p>淫欲过度，心毒貌慈；秽食餧人，左道惑众；</p>
<p>短尺狭度，轻秤小升；以伪杂真，采取奸利；</p>
<p>压良为贱，谩蓦愚人；贪婪无厌，咒诅求直；</p>
<p>嗜酒悖乱，骨肉忿争；男不忠良，女不柔顺；</p>
<p>不和其室，不敬其夫；每好矜夸，常行妒忌；</p>
<p>无行于妻子，失礼于舅姑；轻嫚先灵，违逆上命；</p>
<p>作为无益，怀挟外心；自咒咒他，偏憎偏爱；</p>
<p>越井越灶，跳食跳人；损子堕胎，多行隐僻；</p>
<p>晦腊歌舞，朔旦号怒；对北涕唾及溺，对灶吟咏及笑；</p>
<p>又以灶火烧香，秽柴作食；夜起裸露，八节行刑；</p>
<p>唾流星，指虹霓；辄指三光，久视日月；</p>
<p>春日燎猎，对北恶骂；无故杀龟打蛇。</p>
<p>如是等罪，司命随其轻重，夺其纪算，算尽则死。死有馀责，乃殃及子孙。</p>
<p>又诸横取人财者，及计其妻子家口以当之，渐至死丧。</p>
<p>若不死丧，则有水火、盗贼、遗亡器物、疾病、口舌诸事，以当妄取之直。</p>
<p>又枉杀人者，是易刀兵而相杀也。</p>
<p>取非义之财者，譬如漏脯救饥，鸩酒止渴。非不暂饱，死亦及之。</p>
<p>夫心起于善，善虽未为，而吉神已随之。</p>
<p>或心起于恶，恶虽未为，而凶神已随之。</p>
<p>其有曾行恶事，后自改悔，诸恶莫作，众善奉行。</p>
<p>久久必获吉庆，此谓转祸为福也。</p>
<p>故吉人语善、视善、行善，一日有三善，三年无必降之福；</p>
<p>凶人语恶、视恶、行恶，一日有三恶，天必降之祸，胡不勉而行之。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>