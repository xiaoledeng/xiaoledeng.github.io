<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《围炉夜话》王永彬 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《围炉夜话》王永彬</h2>

</div>



<div class="meta">
  <div><span data-pagefind-meta="date">2025-10-27</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <h1 id="序">序</h1>
<p>寒夜围炉，田家妇子之乐也。顾篝灯坐对，或默默然无一言，或嘻嘻然言非所宜言，皆无所谓乐，不将虚此良夜乎？余识字农人也，岁晚务闲，家人聚处，相与烧煨山芋，心有所得，辄述诸口，命儿辈缮写存之，题曰《围炉夜话》。但其中皆随得随录，语无伦次，且意浅辞芜，多非信心之论，特以课家人消永夜耳，不足为外人道也。倘蒙有道君子惠而正之，则幸甚。</p>
<p>咸丰甲寅(1854年)二月既望 王永彬书于桥西馆之一经堂</p>
<h1 id="正文">正文</h1>
<p>教子弟于幼时，便当有正大光明气象；检身心于平日，不可无忧勤惕厉工夫。</p>
<p>与朋友交游，须将他好处留心学来，方能受益；对圣贤言语，必要我平时照样行去，才算读书。</p>
<p>贫无可奈唯求俭，拙亦何妨只要勤。</p>
<p>稳当话，却是平常话，所以听稳当话者不多；本分人，即是快活人，无奈做本分人者甚少。</p>
<p>处事要代人作想，读书须切己用功。</p>
<p>一信字是立身之本，所以人不可无也；一恕字是接物之要，所以终身可行也。</p>
<p>人皆欲会说话，苏秦乃因会说而杀身；人皆欲多积财，石崇乃因多积财而丧命。</p>
<p>教小儿宜严，严气足以平躁气；待小人宜敬，敬心可以化邪心。</p>
<p>善谋生者，但令长幼内外，勤修恒业，而不必富其家；善处事者，但就是非可否审定章程，而不必利于己。</p>
<p>名利之不宜得者竟得之，福终为祸；困穷之最难耐者能耐之，苦定回甘。</p>
<p>生资之高在忠信，非关机巧；学业之美在德行，不仅文章。</p>
<p>风俗日趋于奢淫，靡所底止，安得有敦古朴之君子，力挽江河；人心日丧其廉耻，渐至消亡，安得有讲名节之大人，光争日月。</p>
<p>人心统耳目官骸，而于百体为君，必随处见神明之宰；人面合眉眼鼻口，以成一字曰苦，知终身无安逸之时。</p>
<p>伍子胥报父兄之仇而郢都灭，申包胥救君上之难而楚国存，可知人心足恃也；秦始皇灭东周之岁而刘季生，梁武帝灭南齐之年而侯景降，可知天道好还也。</p>
<p>有才必韬藏，如浑金璞玉，暗然而日章也；为学无间断，如流水行云，日进而不已也。</p>
<p>积善之家，必有余庆；积不善之家，必有余殃。可知积善以遗子孙，其谋甚远也。贤而多财，则损其志；愚昧而多财，则益其过。可知积财以遗子孙，其害无穷也。</p>
<p>每见待子弟严厉者易至成德，姑息者多有败行，则父兄之教育所系也。又见有子弟聪颖者忽入下流，庸愚者较为上达，则父兄之培植所关也。人品之不高，总为一利字看不破；学业之不进，总为一懒字丢不开。德足以感人，而以有德当大权，其感尤速；财足以累己，而以有财处乱世，其累尤深。</p>
<p>读书无论资性高低，但能勤学好问，凡事思一个所以然，自有义理贯通之日；立身不嫌家世贫贱，但能忠厚老成，所行无一毫苟且处，便为乡党仰望之人。</p>
<p>孔子何以恶乡愿，只为他似忠似廉，无非假面孔；孔子何以弃鄙夫，只因他患得患失，尽是俗人心肠。</p>
<p>打算精明，自谓得计，然败祖父之家声者，必此人也；朴实浑厚，初无甚奇，然培子孙之元气者，必此人也。</p>
<p>心能辨是非，处事方能决断；人不忘廉耻，立身自不卑污。</p>
<p>忠有愚忠，孝有愚孝，可知忠孝二字，不是伶俐人做得来；仁有假仁，义有假义，可知仁义两行，不无奸恶人藏其内。</p>
<p>权势之徒，虽至亲亦作威福，岂知烟云过眼，已立见其消亡；奸邪之辈，即平地亦起风波，岂知神鬼有灵，不肯听其颠倒。</p>
<p>自家富贵，不着意里，人家富贵，不着眼里，此是何等胸襟；古人忠孝，不离心头，今人忠孝，不离口头，此是何等志量。</p>
<p>王者不令人放生，而无故却不杀生，则物命可惜也；圣人不责人无过，唯多方诱之改过，庶人心可回也。</p>
<p>大丈夫处事，论是非，不论祸福；士君子立言，贵平正，尤贵精详。</p>
<p>存科名之心者，未必有琴书之乐；讲性命学者，不可无经济之才。</p>
<p>泼妇之啼哭怒骂，伎俩要亦无多，唯静而镇之，则自止矣。谗人之簸弄挑唆，情形虽若甚迫，苟淡然置之，是自消矣。</p>
<p>肯救人坑坎中，便是活菩萨；能脱身牢笼外，便是大英雄。</p>
<p>气性乖张，多是夭亡之子；语言深刻，终为薄福之人。</p>
<p>志不可不高，志不高，则同流合污，无足有为矣；心不可太大，心太大，则舍近图远，难期有成矣。</p>
<p>贫贱非辱，贫贱而谄求于人为辱；富贵非荣，富贵而利济于世为荣。讲大经纶，只是实实落落；有真学问，决不怪怪奇奇。</p>
<p>古人比父子为桥梓，比兄弟为花萼，比朋友为芝兰，敦伦者，当即物穷理也；今人称诸生曰秀才，称贡生曰明经，称举人曰孝廉，为士者，当顾名思义也。</p>
<p>父兄有善行，子弟学之或不肖；父兄有恶行，子弟学之则无不肖；可知父兄教子弟，必正其身以率之，无庸徒事言词也。君子有过行，小人嫉之不能容；君子无过行，小人嫉之亦不能容；可知君子处小人，必平其气以待之，不可稍形激切也。</p>
<p>守身不敢妄为，恐贻羞于父母；创业还需深虑，恐贻害于子孙。</p>
<p>无论作何等人，总不可有势利气；无论习何等业，总不可有粗浮心。</p>
<p>知道自家是何等身份，则不敢虚骄矣；想到他日是那样下场，则可以发愤矣。</p>
<p>常人突遭祸患，可决其再兴，心动于警励也。大家渐及消亡，难期其复振，势成于因循也。</p>
<p>天地无穷期，生命则有穷期，去一日便少一日；富贵有定数，学问则无定数，求一分便得一分。</p>
<p>处事有何定凭，但求此心过得去；立业无论大小，总要此身做得来。</p>
<p>气性不和平，则文章事功俱无足取；语言多矫饰，则人品心术尽属可疑。</p>
<p>误用聪明，何若一生守拙；滥交朋友，不如终日读书。</p>
<p>看书须放开眼孔，做人要立定脚跟。</p>
<p>严近乎矜，然严是正气，矜是乖气，故持身贵严，而不可矜。谦似乎谄，然谦是虚心，谄是媚心，故处世贵谦，而不可谄。</p>
<p>财不患其不得，患财得而不能善用其财；禄不患其不来，患禄来而不能无愧其禄。</p>
<p>交朋友增体面，不如交朋友益身心；教子弟求显荣，不如教子弟立品行。</p>
<p>君子存心，但凭忠信，而妇孺皆敬之如神，所以君子落得为君子；小人处世，尽设机关，而乡党皆避之若鬼，所以小人枉做了小人。</p>
<p>求个良心管我，留些余地处人。</p>
<p>一言足以召大祸，故古人守口如瓶，唯恐其覆坠也；一行足以玷终身，故古人饬躬若璧，唯恐有瑕疵也。</p>
<p>颜子之不较，孟子之自反，是贤人处横逆之方；子贡之无谄，原思之坐弦，是贤人守贫穷之法。</p>
<p>观朱霞，悟其明丽；观白云，悟其卷舒；观山岳，悟其灵奇；观河海，悟其浩瀚；则俯仰间皆文章也。对绿竹，得其虚心；对黄华，得其晚节；对松柏，得其本性；对芝兰，得其幽芳；则游览处皆师友也。</p>
<p>行善济人，人遂得以安全，即在我亦为快意；逞奸谋事，事难必其隐便，可惜他徒自坏心。</p>
<p>不镜于水，而镜于人，则吉凶可鉴也；不蹶于山，而蹶于垤，则细微宜防也。</p>
<p>凡事谨守规模，必不大错；一生但足衣食，便称小康。</p>
<p>十分不耐烦，乃为人之大病；一味学吃亏，是处事之良方。</p>
<p>习读书之业，便当知读书之乐；存为善之心，不必邀为善之名。</p>
<p>知往日所行之非，则学日进矣；见世人可取者多，则德日进矣。</p>
<p>敬他人，即是敬自己；靠自己，胜于靠他人。</p>
<p>见人善行，多方赞成；见人过举，多方提醒，此长者待人之道也。闻人誉言，加意奋勉；闻人谤语，加意警惕，此君子修己之功也。</p>
<p>奢侈足以败家，悭吝亦足以败家。奢侈之败家，犹出常情；而悭吝之败家，必遭奇祸。庸愚足以覆事；精明亦足以覆事。庸愚之覆事，犹为小咎；而精明之覆事，必是大凶。</p>
<p>种田人，改习尘市生涯，定为败路；读书人，干与衙门词讼，便入下流。</p>
<p>常思某人境界不及我，某人命运不及我，则可以自足矣；常思某人德业胜于我，某人学问胜于我，则可以自惭矣。</p>
<p>读《论语》公子荆一章，富者可以为法；读《论语》齐景公一章，贫者可以自兴。舍不得钱，不能为义士；舍不得命，不能为忠臣。</p>
<p>富贵易生祸端，必忠厚谦恭，才无大患；衣禄原有定数，必节俭简省，乃可久延。</p>
<p>作善降祥，不善降殃，可见尘世之间已分天堂地狱；人同此心，心同此理，可知庸愚之辈不隔圣域贤关。</p>
<p>和平处事，勿矫俗为高；正直居心，勿设机以为智。</p>
<p>君子以名教为乐，岂如嵇阮之逾闲；圣人以悲悯为心，不取沮溺之忘世。</p>
<p>纵子孙偷安，其后必至耽酒色而败门庭；教子孙谋利，其后必至争赀财而伤骨肉。</p>
<p>谨守父兄教诲，沉实谦恭，便是醇潜子弟；不改祖宗成法，忠厚勤俭，定为悠久人家。</p>
<p>莲朝开而暮合，至不能合，则将落矣；富贵而无收敛意者，尚其鉴之。草春荣而冬枯，至于极枯，则又生矣，困穷而有振兴志者，亦如是也。</p>
<p>伐字从戈，矜字从矛，自伐自矜者，可为大戒；仁字从人，义字从我，讲仁讲义者，不必远求。</p>
<p>家纵贫寒，也须留读书种子；人虽富贵，不可忘稼穑艰辛。</p>
<p>俭可养廉，觉茅舍竹篱，自饶清趣；静能生悟，即鸟啼花落，都是化机。一生快活皆庸福，万种艰辛出伟人。</p>
<p>济世虽乏赀财，而存心方便，即称长者；生资虽少智慧，而虑事精详，即是能人。</p>
<p>一室闲居，必常怀振卓心，才有生气；同人聚处，须多说切直话，方见古风。</p>
<p>观周公之不骄不吝，有才何可自矜；观颜子之若无若虚，为学岂容自足。门户之衰，总由于子孙之骄惰；风俗之坏，多起于富贵之奢淫。</p>
<p>孝子忠臣，是天地正气所钟，鬼神亦为之呵护；圣经贤传，乃古今命脉所系，人物悉赖以裁成。</p>
<p>饱暖人所共羡。然使享一生饱暖，而气昏志惰，岂足有为？饥寒人所不甘。然必带几分饥寒，则神紧骨坚，乃能任事。</p>
<p>愁烦中具潇洒襟怀，满抱皆春风和气；暗昧处见光明世界，此心即白日青天。</p>
<p>势利人装腔做调，都只在体面上铺张，可知其百为皆假；虚浮人指东画西，全不向身心内打算，定卜其一事无成。</p>
<p>不忮不求，可想见光明境界；勿忘勿助，是形容涵养功夫。</p>
<p>数虽有定，而君子但求其理，理既得，数亦难违；变固宜防，而君子但守其常，常无失，变亦能御。</p>
<p>和为祥气，骄为衰气，相人者不难以一望而知；善是吉星，恶是凶星，推命者岂必因五行而定？</p>
<p>人生不可安闲，有恒业，才足收放心；日用必须简省，杜奢端，即以昭俭德。</p>
<p>成大事功，全仗着秤心斗胆；有真气节，才算得铁面铜头。</p>
<p>但责己，不责人，此远怨之道也；但信己，不信人，此取败之由也。</p>
<p>无执滞心，才是通方士；有做作气，便非本色人。</p>
<p>耳目口鼻，皆无知识之辈，全靠其心作主人；身体发肤，总有毁坏之时，要留个名称后世。</p>
<p>有生资，不加学力，气质究难化也；慎大德，不矜细行，形迹终可疑也。</p>
<p>世风之狡诈多端，到底忠厚人颠扑不破；末俗以繁华相尚，终觉冷淡处趣味弥长。</p>
<p>能结交直道朋友，其人必有令名；肯亲近耆德老成，其家必多善事。</p>
<p>为乡邻解纷争，使得和好如初，即化人之事也；为世俗谈因果，使知报应不爽，亦劝善之方也。</p>
<p>发达虽命定，亦由肯做功夫；福寿虽天生，还是多积阴德。</p>
<p>常存仁孝心，则天下凡不可为者皆不忍为，所以孝居百行之先；一起邪淫念，则生平极不欲为者皆不难为，所以淫是万恶之首。</p>
<p>自奉必减几分方好，处世能退一步为高。</p>
<p>守分安贫，何等清闲，而好事者偏自寻烦恼；持盈保泰，总须忍让，而恃强者乃自取灭亡。</p>
<p>人生境遇无常，须自谋取吃饭之本领；人生光阴易逝，要早定成器之日期。</p>
<p>川学海而至海，故谋道者不可有止心；莠非苗而似苗，故穷理者不可无真见。</p>
<p>守身必谨严，凡足以戕吾身者宜戒之；养心须淡泊，凡足以累吾心者勿为也。</p>
<p>人之足传，在有德，不在有位；世所相信，在能行，不在能言。</p>
<p>与其使乡党有誉言，不如令乡党无怨言；与其为子孙谋产业，不如教子孙习恒业。</p>
<p>多记先正格言，胸中方有主宰；闲看他人行事，眼前即是规箴。</p>
<p>陶侃运甓官斋，其精勤可企而及也；谢安围棋别墅，其镇定非学而能也。</p>
<p>但患我不肯济人，休患我不能济人；须使人不忍欺我，勿使人不敢欺我。</p>
<p>何谓享福之人？能读书者便是；何谓创家之人？能教子者便是。</p>
<p>子弟天性未漓，教易行也，则体孔子之言以劳之，勿溺爱以长其自肆之心。子弟习气已坏，教难行也，则守孟子之言以养之，勿轻弃以绝其自新之路。</p>
<p>忠实而无才，尚可立功，心志专一也；忠实而无识，必至偾事，意见多偏也。</p>
<p>人虽无艰难之时，却不可忘艰难之境；世虽有侥幸之事，断不可存侥幸之心。</p>
<p>心静则明，水止乃能照物；品超斯远，云飞而不碍空。</p>
<p>清贫乃读书人顺境，节俭即种田人丰年。</p>
<p>正而过则迂，直而过则拙，故迂拙之人犹不失为正直；高或入于虚，华或入于浮，而虚浮之士究难指为高华。</p>
<p>人知佛老为异端，不知凡背乎经常者皆异端也；人知杨墨为邪说，不知凡涉于虚诞者皆邪说也。</p>
<p>图功未晚，亡羊尚可补牢；浮慕无成，羡鱼何如结网。</p>
<p>道本足于身，切实求来，则常若不足矣；境难足于心，尽行放下，则未有不足矣。</p>
<p>读书不下苦功，妄想显荣，岂有此理？为人全无好处，欲邀福庆，从何得来？</p>
<p>才觉己有不是，便决意改图，此立志为君子也；明知人议其非，偏肆行无忌，此甘心做小人也。</p>
<p>淡中交耐久，静里寿延长。</p>
<p>凡遇事物突来，必熟思审处，恐贻后悔；不幸家庭衅起，须忍让曲全，勿失旧欢。</p>
<p>聪明勿使外散，古人有纩以塞耳，旒以蔽目者矣；耕读何妨兼营，古人有出而负耒，入而横经者矣。</p>
<p>身不饥寒，天未曾负我；学无长进，我何以对天。</p>
<p>不与人争得失，唯求己有知能。</p>
<p>为人循矩度，而不见精神，则登场之傀儡也；做事守章程，而不知权变，则依样之葫芦也。</p>
<p>文章是山水化境，富贵乃烟云幻形。</p>
<p>郭林宗为人伦之鉴，多在细微处留心；王彦方化乡里之风，是从德义中立脚。</p>
<p>天下无憨人，岂可妄行欺诈；世上皆苦人，何能独享安闲。</p>
<p>甘受人欺，定非懦弱；自谓予智，终是糊涂。</p>
<p>漫夸富贵显荣，功德文章要可传诸后世；任教声名煊赫，人品心术不能瞒过史官。</p>
<p>神传于目，而目则有胞，闭之可以养神也；祸出于口，而口则有辱，阖之可以防祸也。</p>
<p>富家惯习骄奢，最难教子；寒士欲谋生活，还是读书。</p>
<p>人犯一苟字，便不能振；人犯一俗字，便不可医。</p>
<p>有不可及之志，必有不可及之功；有不忍言之心，必有不忍言之祸。</p>
<p>事当难处之时，只让退一步，便容易处矣；功到将成之候，若放松一着，便不能成矣。</p>
<p>无财非贫，无学乃为贫；无位非贱，无耻乃为贱；无年非夭，无述乃为夭；无子非孤，无德乃为孤。</p>
<p>知过能改，便是圣人之徒；恶恶太严，终为君子之病。</p>
<p>士必以诗书为性命，人须从孝悌立根基。</p>
<p>德泽太薄，家有好事，未必是好事，得意者何可自矜？天道最公，人能苦心，断不负苦心，为善者须当自信。</p>
<p>把自己太看高了，便不能长进；把自己太看低了，便不能振兴。</p>
<p>古之有为之士，皆不轻为之士，乡党好事之人，必非晓事之人。</p>
<p>偶缘为善受累，遂无意为善，是因噎废食也；明识有过当规，却讳言有过，是讳疾忌医也。</p>
<p>宾入幕中，皆沥胆披肝之士；客登座上，无焦头烂额之人。</p>
<p>地无余利，人无余力，是种田两句要言；心不外驰，气不久浮，是读书两句真诀。</p>
<p>成就人才，即是栽培子弟；暴殄天物，自应折磨儿孙。</p>
<p>和气迎人，平情应物。抗心希古，藏器待时。</p>
<p>矮板凳，且坐着；好光阴，莫错过。</p>
<p>天地生人，都有一个良心；苟丧此良心，则其去禽兽不远矣。圣贤教人，总是一条正路；若舍此正路，则常行荆棘之中矣。</p>
<p>世之言乐者，但曰读书乐，田家乐。可知务本业者，其境常安。古之言忧者，必曰天下忧，廊庙忧。可知当大任者，其心良苦。</p>
<p>天虽好生，亦难救求死之人；人能造福，即可邀悔祸之天。</p>
<p>薄族者，必无好儿孙；薄师者，必无佳子弟，吾所见亦多矣。恃力者，忽逢真敌手；恃势者，忽逢大对头，人所料不及也。</p>
<p>为学不外静敬二字，教人先去骄惰二字。</p>
<p>人得一知己，须对知己而无惭；士既多读书，必求读书而有用。</p>
<p>以直道教人，人即不从，而自反无愧，切勿曲以求荣也；以诚心待人，人或不谅，而历久自明，不必急于求白也。</p>
<p>粗粝能甘，必是有为之士；纷华不染，方称杰出之人。</p>
<p>性情执拗之人，不可与谋事也；机趣流通之士，始可与言文也。</p>
<p>不必于世事件件皆能，唯求与古人心心相印。</p>
<p>夙夜所为，得无抱惭于衾影；光阴已逝，尚期收效于桑榆。</p>
<p>念祖考创家基，不知栉风沐雨，受多少苦辛，才能足食足衣，以贻后世；为子孙计长久，除却读书耕田，恐别无生活，总期克勤克俭，毋负先人。</p>
<p>但作里中不可少之人，便为于世有济；必使身后有可传之事，方为此生不虚。</p>
<p>齐家先修身，言行不可不慎；读书在明理，识见不可不高。</p>
<p>桃实之肉暴于外，不自吝惜，人得取而食之；食之而种其核，犹饶生气焉，此可见积善者有余庆也。栗实之内秘于肉，深自防护，人乃破而食之；食之而弃其壳，绝无生理矣，此可知多藏者必厚亡也。</p>
<p>求备之心，可用之以修身，不可用之以接物；知足之心，可用之以处境，不可用之以读书。</p>
<p>有守虽无所展布，而其节不挠，故与有猷有为而并重；立言即未经起行，而于人有益，故与立功立德而并传。</p>
<p>遇老成人，便肯殷殷求教，则向善必笃也；听切实话，觉得津津有味，则进德可期也。</p>
<p>有真性情，须有真涵养；有大识见，乃有大文章。</p>
<p>为善之端无尽，只讲一让字，便人人可行；立身之道何穷，只得一敬字，便事事皆整。</p>
<p>自己所行之是非，尚不能知，安望知人？古人以往之得失，且不必论，但须论己。</p>
<p>治术必本儒术者，念念皆仁厚也；今人不及古人者，事事皆虚浮也。</p>
<p>莫之大祸，起于须臾之不忍，不可不谨。</p>
<p>家之长幼，皆倚赖于我，我亦尝体其情否也？士之衣食，皆取资于人，人亦曾受其益否也？</p>
<p>富不肯读书，贵不肯积德，错过可惜也；少不肯事长，愚不肯亲贤，不祥莫大焉。</p>
<p>自虞廷立五伦为教，然后天下有大经；自紫阳集四子成书，然后天下有正学。</p>
<p>意趣清高，利禄不能动也；志量远大，富贵不能淫也。</p>
<p>最不幸者，为势家女作翁姑；最难处者，为富家儿作师友。</p>
<p>钱能福人，亦能祸人，有钱者不可不知；药能生人，亦能杀人，用药者不可不慎。</p>
<p>凡事勿徒委于人，必身体力行，方能有济；凡事不可执于己，必集思广益，乃罔后艰。</p>
<p>耕读固是良谋，必工课无荒，乃能成其业；仕宦虽称贵显，若官箴有玷，亦未见其荣。</p>
<p>儒者多文为富，其文非时文也；君子疾名不称，其名非科名也。</p>
<p>博学笃志，切问近思，此八字是收放心的功夫；神闲气静，智深勇沉，此八字是干大事的本领。</p>
<p>何者为益友？凡事肯规我之过者是也；何者为小人？凡事必徇己之私者是也。</p>
<p>待人宜宽，唯待子孙不可宽；行礼宜厚，唯行嫁娶不必厚。</p>
<p>事但观其已然，便可知其未然；人必尽其当然，乃可听其自然。</p>
<p>观规模之大小，可以知事业之高卑；察德泽之浅深，可以知门祚之久暂。</p>
<p>义之中有利，而尚义之君子，初非计及于利也；利之中有害，而趋利之小人，并不顾其为害也。</p>
<p>小心谨慎者，必善其后，畅则无咎也；高自位置者，难保其终，亢则有悔也。</p>
<p>耕所以养生，读所以明道，此耕读之本原也，而后世乃假以谋富贵矣。衣取其蔽体，食取其充饥，此衣食之实用也，而时人乃藉以逞豪奢矣。</p>
<p>人皆欲贵也，请问一官到手，怎样施行？人皆欲富也，且问万贯缠腰，如何布置？</p>
<p>文、行、忠、信，孔子立教之目也，今唯教以文而已；志道、据德、依仁、游艺，孔门为学之序也，今但学其艺而已。</p>
<p>隐微之衍，即干宪典，所以君子怀刑也；技艺之末，无益身心，所以君子务本也。</p>
<p>士既知学，还恐学而无恒；人不患贫，只要贫而有志。</p>
<p>用功于内者，必于外无所求；饰美于外者，必其中无所有。</p>
<p>盛衰之机，虽关气运，而有心者必贵诸人谋；性命之理，固极精微，而讲学者必求其实用。</p>
<p>鲁如曾子，于道独得其传，可知资性不足限人也；贫如颜子，其乐不因以改，可知境遇不足困人也。</p>
<p>敦厚之人，始可托大事，故安刘氏者，必绛侯也；谨慎之人，方能成大功，故兴汉室者，必武侯也。</p>
<p>以汉高祖之英明，知吕后必杀戚姬，而不能救止，盖其祸已成也；以陶朱公之智计，知长男必杀仲子，而不能保全，殆其罪难宥乎？</p>
<p>处世以忠厚人为法，传家得勤俭意便佳。</p>
<p>紫阳补《大学·格致》之章，恐人误入虚无，而必使之即物穷理，所以维正教也；阳明取孟子良知之说，恐人徒事记诵，而必使之反己省心，所以救末流也。</p>
<p>人称我善良则喜，称我凶恶则怒，此可见凶恶非美名也，即当立志为善良；我见人醇谨则爱，见人浮躁则恶，此可见浮躁非佳士也，何不反身为醇谨？</p>
<p>处事宜宽平，而不可有松散之弊；持身贵严厉，而不可有激切之形。</p>
<p>天有风雨，人以宫室蔽之；地有山川，人以舟车通之。是人能补天地之阙也，而可无为乎？人有性理，天以五常赋之；人有形质，地以六谷养之。是天地且厚人之生也，而可自薄乎？</p>
<p>人之生也直，人苟欲生，必全其直；贫者士之常，士不安贫，乃反其常。进食需箸，而箸亦只悉随其操纵所使，于此可悟用人之方；作书需笔；而笔不能必其字画之工，于此可悟求己之理。</p>
<p>家之富厚者，积田产以遗子孙，子孙未必能保；不如广积阴功，使天眷其德，或可少延。家之贫穷者，谋奔走以给衣食，衣食未必能充；何若自谋本业，知民生在勤，定当有济。</p>
<p>言不可尽信，必揆诸理；事未可遽行，必问诸心。</p>
<p>兄弟相师友，天伦之乐莫大焉；闺门若朝廷，家法之严可知也。</p>
<p>友以成德也，人而无友，则孤陋寡闻，德不能成矣；学以愈愚也，人而不学，则昏昧无知，愚不能愈矣。</p>
<p>明犯国法，罪累岂能幸逃？白得人财，赔偿还要加倍。</p>
<p>浪子回头，仍不惭为君子；贵人失足，便贻笑于庸人。</p>
<p>饮食男女，人之大欲存焉，然人欲既胜，天理或亡。故有道之士，必使饮食有节，男女有别。</p>
<p>东坡《志林》有云：「人生耐贫贱易，耐富贵难；安勤苦易，安闲散难；忍疼易，忍痒难；能耐富贵、安闲散、忍痒者，必有道之士也。」余谓如此精爽之论，足以发人深省，正可于朋友聚会时，述之以助清谈。</p>
<p>余最爱《草庐日录》有句云：「淡如秋水贫中味，和若春风静后功。」读之觉矜平躁释，意味深长。</p>
<p>敌加于己，不得已而应之，谓之应兵，兵应者胜；利人土地，谓之贪兵，兵贪者败，此魏相论兵语也。然岂独用兵为然哉？凡人事之成败，皆当作如是观。</p>
<p>凡人世险奇之事，决不可为，或为之而幸获其利，特偶然耳，不可视为常然也。可以为常者，必其平淡无奇，如耕田读书之类是也。</p>
<p>忧先于事故能无忧，事至而忧无救于事，此唐史李绛语也。其警人之意深矣，可书以揭诸座右。</p>
<p>尧、舜大圣，而生朱、均；瞽、鲧至愚，而生舜、禹；揆以余庆余殃之理，似觉难凭。然尧、舜之圣，初未尝因朱、均而灭；瞽、鲧之愚，亦不能因舜、禹而掩，所以人贵自立也。</p>
<p>程子教人以静，朱子教人以敬，静者心不妄动之谓也，敬者心常惺惺之谓也。又况静能延寿，敬则日强，为学之功在是，养生之道亦在是，静敬之益人大矣哉，学者可不务乎？</p>
<p>卜筮以龟筮为重，故必龟从筮从乃可言吉。若二者有一不从，或二者俱不从，则宜其有凶无吉矣。乃《洪范》稽疑之篇，则于龟从筮逆者，仍曰作内吉。从龟筮共逆于人者，仍曰用静吉。是知吉凶在人，圣人之垂戒深矣。人诚能作内而不作外，用静而不用作，循分守常，斯亦安往而不吉哉！</p>
<p>每见勤苦之人绝无痨疾，显达之士多出寒门，此亦盈虚消长之机，自然之理也。</p>
<p>欲利己，便是害己；肯下人，终能上人。</p>
<p>古之克孝者多矣，独称虞舜为大孝，盖能为其难也；古之有才者众矣，独称周公为美才，盖能本于德也。</p>
<p>不能缩头者，且休缩头；可以放手者，便须放手。</p>
<p>居易俟命，见危授命，言命者，总不外顺受其正；木讷近仁，巧令鲜仁，求仁者，即可知从入之方。</p>
<p>见小利，不能立大功；存私心，不能谋公事。</p>
<p>正己为率人之本，守成念创业之艰。</p>
<p>在世无过百年，总要作好人、存好心，留个后代榜样；谋生各有恒业，哪得管闲事，说闲话，荒我正经工夫。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>