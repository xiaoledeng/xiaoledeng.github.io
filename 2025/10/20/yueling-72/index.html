<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《月令七十二集解》 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《月令七十二集解》</h2>

</div>



<div class="meta">
  <div><span data-pagefind-meta="date">2025-10-20</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/season/">#Season</a></span>
      </div>
  </div>

<div class="content">
  <h1 id="序">序</h1>
<p>夫七十二候，吕不韦载于《吕氏春秋》​，汉儒入于《礼记·月令》​，与六经同传不朽。后魏载之于历，欲民皆知，以验气序。然其禽兽草木，多出北方，盖以汉前之儒皆江北者也。故江南老师宿儒，亦难尽识。况陈澔之注，多为谬说，而康成、颖达，亦有讹处。予因是广取诸家之解，并《说文》​《埤雅》等书，而又询之农牧，似得所归。然后并将二十四气什之于槀，以俟博识者鉴焉。</p>
<h1 id="1-立春">1. 立春</h1>
<p>立春，正月节。立，建始也。五行之气往者过来者续于此。而春木之气始至，故谓之立也。立夏、秋、冬同。</p>
<p>东风解冻。冻结于冬，遇春风而解散；不曰春而曰东者，​《吕氏春秋》曰：东方属木，木，火母也。然气温，故解冻。</p>
<p>蛰虫始振。蛰，藏也；振，动也。密藏之虫，因气至，而皆苏动之矣。鲍氏曰：动而未出，至二月，乃大惊而走也。</p>
<p>鱼陟负冰。陟，升也。鱼当盛寒伏水底而遂暖，至正月阳气至，则上游而近冰，故曰负。</p>
<h1 id="2-雨水">2. 雨水</h1>
<p>雨水，正月中。天一生水，春始属木，然生木者，必水也，故立春后继之雨水，且东风既解冻，则散而为雨水矣。</p>
<p>獭祭鱼。獭，一名水狗，贼鱼者也。祭鱼，取鱼以祭天也。所谓豺獭知报本，岁始而鱼上游，则獭初取以祭。徐氏曰：獭祭圆铺，圆者，水象也；豺祭方铺，方者，金象也。</p>
<p>候鴈北【​《月令》​、​《汉书》作鸿鴈北】​。鴈，知时之鸟。热归塞北，寒来江南，沙漠乃其居也。孟春阳气既达，候鴈自彭蠡而北矣。</p>
<p>草木萌动。天地之气交而为泰，故草木萌生发动矣。</p>
<h1 id="3-惊蛰">3. 惊蛰</h1>
<p>惊蛰，二月节。​《夏小正》曰：正月启蛰，言发蛰也。万物出乎震，震为雷，故曰惊蛰。是蛰虫惊而出走矣。</p>
<p>桃始华【​《吕氏春秋》作桃李华】​。桃，果名，花色红，是月始开。</p>
<p>仓庚鸣，庚亦作鹒，黄鹂也。诗所谓‘有鸣仓庚’是也。​《章龟经》曰：仓，清也；庚，新也；感春阳清新之气而初出，故名。其名最多，​《诗》曰黄鸟，齐人谓之搏黍，又谓之黄袍，僧家谓之金衣公子，其色鵹黑而黄，又名鵹黄。谚曰黄栗留、黄莺莺儿，皆一种也。</p>
<p>鹰化为鸠。鹰，鸷鸟也，鹞鹯之属。鸠，即今之布谷，​《章龟经》曰：仲春之时，林木茂盛，口啄尚柔，不能捕鸟，瞪目忍饥如痴而化，故名曰鸤鸠。​《王制》曰鸠化为鹰，秋时也。此言鹰化为鸠，春时也。以生育肃杀气盛，故鸷鸟感之而变耳。孔氏曰：化者，反归旧形之谓。故鹰化为鸠，鸠复化为鹰，如田鼠化为鴽，则鴽又化为田鼠。若腐草为萤，鴙为蜃，爵为蛤，皆不言化，是不再复本形者也。</p>
<h1 id="4-春分">4. 春分</h1>
<p>春分，二月中。分者，半也。此当九十日之半，故谓之分。秋同义。夏、冬不言分者，盖天地闲二气而已。方氏曰：阳生于子，终于午，至卯而中分，故春为阳中，而仲月之节为春分，正阴阳适中，故昼夜无长短云。</p>
<p>元鸟至。元鸟，燕也。高诱曰：春分而来，秋分而去也。</p>
<p>雷乃发声。阴阳相薄为雷，至此，四阳渐盛，犹有阴焉，则相薄乃发声矣。乃者，​《韵会》曰：象气出之难也。注疏曰：发，犹出也。</p>
<p>始电。电，阳光也，四阳盛长，值气泄时而光生焉，故《历解》曰：凡声阳也，光亦阳也。​《易》曰：雷电合而章。​《公羊传》曰：电者，雷光是也。​《徐氏》曰：雷阳阴电，非也。盖盛夏无雷之时，电亦有之，可见矣。</p>
<h1 id="5-清明">5. 清明</h1>
<p>清明，三月节。按《国语》曰：时有八风。历独指清明风为三月节，此风属巽故也。万物齐乎巽，物至此时皆以洁齐而清明矣。</p>
<p>桐始华。桐，木名。有三种：华而不实者曰白桐，​《尔雅》所谓荣桐木是也；皮青而结实者曰梧桐，一曰青桐，​《淮南子》曰梧桐断角是也；生于山冈、子大而有油者曰油桐，毛诗所谓梧桐不生山冈者是也。今始华者，乃白桐耳。按《埤雅》​：桐木知日月、闰年，每一枝生十二叶，闰则十三叶，与天地合气者也。今造琴瑟者，以花桐木，是知桐为白桐也。</p>
<p>田鼠化为鴽​。按《尔雅》注曰：鼫鼠，形大如鼠，头似兔，尾有毛，青黄色，好在田中食粟豆，谓之田鼠。​《本草》​《素问》曰：鴽，鹑也，似鸽而小。​《尔雅 释鸟》​：鴽，鴾母。郭注：酓鸟也，青州人呼为鴾母。鲍氏曰：鼠，阴类；鴽，阳类；阳气盛故化为鴽，盖阴为阳所化也。</p>
<p>虹始见​。虹，虹蜺也，诗所谓螮蝀，俗读去声也。注疏曰：是阴阳交会之气，故先儒以为云薄漏日，日照雨滴则虹生焉，今以水噀日，自剑视之则晕为虹。朱子曰：日与雨交，倏然成质，阴阳不当交而交者，天地淫气也。虹为雄，色赤白，蜺为雌，色青白，然二字皆从虫。​《说文》曰：似螮蝀状。诸书又云：尝见虹入溪饮水，其首如驴。恐天地闲亦有此种物也，但虹气似之借名也。</p>
<h1 id="6-谷雨">6. 谷雨</h1>
<p>谷雨​，三月中。自雨水后，土膏脉动，今又雨其谷于水也。雨读作去声，如‘雨我公田’之雨，盖谷以此时播种自上而下也。故《说文》云雨本去声，今风雨之雨在上声，雨下之雨在去声也。</p>
<p>萍始生。萍，水草也，与水相平，故曰萍。漂流随风，故又曰漂。​《历解》曰：萍阳物，静以承阳也。</p>
<p>鸣鸠拂其羽。鸠，即鹰所化者，布谷也。拂，过击也；​《本草》云：拂羽飞而翼拍其身，气使然也。盖当三月之时，趋农急矣，鸠乃追逐而鸣，鼓羽直刺上飞，故俗称布谷。</p>
<p>戴胜降于桑。戴胜一名戴鵀，​《尔雅注》曰：头上有胜毛。此时恒在于桑，盖蚕将生之候矣。言降者，重之若天而下，亦气使之然也。</p>
<h1 id="7-立夏">7. 立夏</h1>
<p>立夏，四月节。立字解见春。夏，假也。物至此时皆假大也。</p>
<p>蝼蝈鸣。蝼蝈，小虫，生穴土中，好夜出，今人谓之土狗是也；一名蝼蛄，一名石鼠，一名螜【音斛】​，各地方言之不同也。​《淮南子》曰：蝼蝈鸣，邱螾出，阴气始而二物应之。​《夏小正》​：三月螜则鸣是也。且有五能，不能成一技：飞不能过屋；缘不能穷木；泅不能渡谷；穴不能覆身；走不能先人。故《说文》称鼫为五技之鼠。​《古今注》又以蝼名鼫，鼠可知。​《埤雅》​《本草》俱以为臭虫，陆德明、郑康成以为蛙，皆非也。</p>
<p>蚯蚓出。蚯蚓即地龙也【一名曲蟺】​，​《历解》曰：阴而屈者，乘阳而伸见也。</p>
<p>王瓜生。​《图经》云：王瓜处处有之，生平野、田宅及墙垣，叶似栝楼、乌药，圆无丫缺，有毛如刺，蔓生，五月开黄花，花下结子如弹丸，生青熟赤，根似葛，细而多糁，又名土瓜，一名落鸦瓜，今药中所用也。​《礼记》郑元注曰：即萆挈。​《本草》作菝葜，陶隐居以辨其谬，谓菝葜自有本条，殊不知王瓜亦自有本条，先儒当时如不检书而谩言者，可笑。</p>
<h1 id="8-小满">8. 小满</h1>
<p>小满，四月中。小满者，物至于此小得盈满。</p>
<p>苦菜秀。​《埤雅》以荼为苦菜，​《毛诗》曰：谁谓荼苦【荼即茶也，故韵今茶注本作荼】​。是也。鲍氏曰：感火之气而苦味成。​《尔雅》曰：不荣而实，谓之秀，荣而不实，谓之英。此苦菜宜言英也。蔡邕《月令》以谓苦荬菜，非。</p>
<p>靡草死。郑康成、鲍景翔皆云靡草葶苈之属，​《礼记注》曰：草之枝叶而靡细者。方氏曰：凡物感阳而生者则强而立，感阴而生者则柔而靡，谓之靡草，则至阴之所生也，故不胜至阳而死。</p>
<p>麦秋至。秋者，百谷成熟之期，此于时虽夏，于麦则秋，故云麦秋也。</p>
<h1 id="9-芒种">9. 芒种</h1>
<p>芒种​，五月节。谓有芒之种谷可稼种矣。</p>
<p>螳螂生。螳螂，草虫也，饮风食露，感一阴之气而生，能捕蝉而食，故又名杀虫；曰天马，言其飞捷如马也；曰斧虫，以前二足如斧也，尚名不一，各随其地而称之。深秋生子于林木闲，一壳百子，至此时则破壳而出，药中桑螵蛸是也。</p>
<p>鵙始鸣。鵙，百劳也，​《本草》作博劳；朱子《孟》注曰：博劳，恶声之鸟，盖枭类也。曹子建《恶鸟论》​：百劳以五月鸣，其声鵙鵙然，故以之立名，似俗称浊温。故《埤雅》禽经注云：伯劳不能翱翔，直飞而已。​《毛诗》曰：七月鸣鵙。盖周七月夏五月也。</p>
<p>反舌无声。诸书以为百舌鸟，以其能反复其舌故名，特注疏以为虾蟆，盖蛙属之舌尖向内，故名之。今辨其非者，以其此时正鸣，不知失者也，​《易通卦验》亦名为虾蟆无声，若以五月正鸣，殊不知初旬见形后，形亦藏矣。陈氏曰：螳螂、鵙皆阴类，感微阴而或生或鸣，反舌感阳而发，遇微阴而无声也。</p>
<h1 id="10-夏至">10. 夏至</h1>
<p>夏至，五月中。​《韵会》曰：夏，假也；至，极也；万物于此皆假大而至极也。</p>
<p>鹿角解​。鹿，形小山兽也，属阳，角支向前与黄牛一同；麋，形大泽兽也，属阴，角支向后与水牛一同。夏至一阴生，感阴气而鹿角解。解，角退落也。冬至一阳生，麋感阳气而角解矣，是夏至阳之极，冬至阴之极也。</p>
<p>蜩始鸣【​《月令》注疏作蝉始鸣】​。蜩，蝉之大而黑色者，蜣螂脱壳而成，雄者能鸣，雌者无声，今俗称知了是也。按蝉乃总名，鸣于夏者曰蜩，即《庄子》云‘蟪蛄不知春秋者’是也。盖蟪蛄夏蝉，故不知春秋。鸣于秋者曰寒蜩，即楚辞所谓寒螀也。故《风土记》曰：蟪蛄鸣朝，寒螀鸣夕。今秋初夕阳之际，小而绿色声急疾者俗称都了是也。故《埤雅》各释其义，然此物生于盛阳，感阴而鸣。</p>
<p>半夏生。半夏，药名，居夏之半而生，故名。</p>
<h1 id="11-小暑">11. 小暑</h1>
<p>小暑，六月节。​《说文》曰：暑，热也。就热之中，分为大小，月初为小，月中为大，今则热气犹小也。</p>
<p>温风至。至，极也，温热之风至此而极矣。</p>
<p>蟋蟀居壁。一名蛬​，一名蜻蛚，即今之促织也。​《礼记注》曰：生土中。此时羽翼稍成，居穴之壁，至七月则远飞而在野矣。盖肃杀之气初生则在穴，感之深则在野而鬬。</p>
<p>鹰始击​。击，搏击也。应氏曰：杀气未肃，鸷猛之鸟始习于击，迎杀气也。</p>
<h1 id="12-大暑">12. 大暑</h1>
<p>大暑，六月中。解见小暑。</p>
<p>腐草为萤。曰丹良，曰丹鸟，曰夜光，曰宵烛，皆萤之别名。离明之极，则幽阴至微之物亦化而为明也。​《毛诗》曰：熠耀宵行。另一种也，形如米虫，尾亦有火，不言化者，不复原形，解见前。</p>
<p>土润溽暑。溽，湿也，土之气润，故蒸郁而为湿；暑，俗称龌龊，热是也。</p>
<p>大雨时行。前候湿暑之气蒸郁，今候则大雨时行，以退暑也。</p>
<h1 id="13-立秋">13. 立秋</h1>
<p>七月节。立字解见春。秋，揫也。物于此而揫敛也。</p>
<p>凉风至【礼记作盲风至】​。西方凄清之风曰凉风，温变而凉气始肃也。​《周语》曰火见而清风戒寒是也。</p>
<p>白露降。大雨之后，清凉风来，而天气下降，茫茫而白者，尚未凝珠，故曰白露。降示秋金之白色也。</p>
<p>寒蝉鸣。寒蝉，​《尔雅》曰寒螀，蝉小而青紫者。马氏曰：物生于暑者，其声变之矣。</p>
<h1 id="14-处暑">14. 处暑</h1>
<p>处暑，七月中。处，止也。暑气至此而止矣。</p>
<p>鹰乃祭鸟，鹰，义禽也。秋令属金，五行为义，金气肃杀，鹰感其气始捕击诸鸟，然必先祭之，犹人饮食祭先代为之者也。不击有胎之禽，故谓之义。</p>
<p>天地始肃秋者，阴之始，故曰天地始肃。</p>
<p>禾乃登。禾者。谷连藁秸之总名。又，稻秫苽粱之属皆禾也。成热曰登。</p>
<h1 id="15-白露">15. 白露</h1>
<p>白露，八月节。秋属金，金色白，阴气渐重，露凝而白也。</p>
<p>鸿【淮南子作候】鴈来。鸿大鴈小，自北而来南也。不谓南乡，非其居耳。详见雨水节下。</p>
<p>元鸟归。元鸟，解见前，此时自南而往北也。燕乃北方之鸟，故曰归。</p>
<p>羣鸟养羞【淮南子作羣鸟翔】​。三人以上为众，三兽以上为羣；羣，众也。​《礼记注》曰：羞者，所羹之食；养羞者，藏之以备冬月之养也。</p>
<h1 id="16-秋分">16. 秋分</h1>
<p>秋分，八月中。解见春分。</p>
<p>雷始收声。鲍氏曰：雷二月阳中发声，八月阴中收声入地，则万物随入也。</p>
<p>蛰虫坏户。淘瓦之泥曰坏，细泥也。按《礼记注》曰：坏益其蛰穴之户，使通明处稍小，至寒甚乃墐塞之也。</p>
<p>水始涸。​《礼记注》曰：水本气之所为，春夏气至故长，秋冬气返故涸也。</p>
<h1 id="17-寒露">17. 寒露</h1>
<p>寒露，九月节。露气寒冷，将凝结也。</p>
<p>鸿鴈来宾。鴈以仲秋先至者为主，季秋后至者为宾。​《通书》作来滨。滨，水际也，亦通。</p>
<p>雀入大水为蛤。雀，小鸟也，其类不一，此为黄雀。大水，海也，​《国语》云：雀入大海为蛤。盖寒风严肃，多入于海。变之为蛤，此飞物化为潜物也。蛤，蚌属，此小者也。</p>
<p>菊有黄华。草木皆华于阳，独菊华于阴，故言有桃桐之华皆不言色，而独菊言者，其色正应季秋土旺之时也。</p>
<h1 id="18-霜降">18. 霜降</h1>
<p>霜降，九月中。气肃而凝露结为霜矣。​《周语》曰：驷见而陨霜。</p>
<p>豺祭兽【​《月令》作豺乃祭兽戮禽】​。祭兽，以兽而祭天，报本也。方铺而祭，秋金之义。</p>
<p>草木黄落。色黄而摇落也。</p>
<p>蛰虫咸俯【淮南子作俛】​。咸，皆也；俯，垂头也。此时寒气肃凛，虫皆垂头而不食矣。</p>
<h1 id="19-立冬">19. 立冬</h1>
<p>立冬，十月节。立字解见前。冬，终也，万物收藏也。</p>
<p>水始冰。水面初凝，未至于坚也。</p>
<p>地始冻。土气凝寒，未至于拆。</p>
<p>雉入大水为蜃。雉，野鸡；郑康成、​《淮南子》​、高诱俱注蜃为大蛤。​《玉篇》亦曰：蜃，大蛤也。​《墨子》又曰：蚌，一名蜃，蚌非蛤类乎？​《礼记之注》曰蛟属，​《埤雅》又以蚌、蜃各释，似非蛤类。然按《本草》车螯之条曰：车螯，是大蛤，一名蜃，能吐气为楼台，又尝闻海旁蜃气成楼垣。​《章龟经》曰：蜃大者为车轮岛屿，月闲吐气成楼，与蛟龙同也。则知此为蛤，明矣。况《尔雅翼》引周礼诸家，辩蜃为蛤甚明。​《礼记之注》以谓雉，由于蛇化之说，故以雉子为蜃，​《埤雅》既曰似蛇而大，腹下尽逆鳞，知之悉矣，然复疑之：一曰状似螭龙，有耳，有角，则亦闻而识之，不若《本草》​、​《章龟经》为是，即一物耳。大水，淮也，晋语曰：雉入于淮为蜃。</p>
<h1 id="20-小雪">20. 小雪</h1>
<p>小雪，十月中。雨下而为寒气所薄，故凝而为雪。小者，未盛之辞。</p>
<p>虹藏不见。​《礼记注》曰：阴阳气交而为虹，此时阴阳极乎辨，故虹伏。虹非有质，而曰藏，亦言其气之下伏耳。</p>
<p>天气上升，地气下降。</p>
<p>闭塞而成冬。天地变而各正其位，不交则不通，不通则闭塞，而时之所以为冬也。</p>
<h1 id="21-大雪">21. 大雪</h1>
<p>大雪，十一月节。大者，盛也。至此而雪盛矣。</p>
<p>鹖鴠不鸣。​《禽经》曰：鹖，毅鸟也。似雉而大，有毛角，鬬死方休，古人取为勇士，冠名可知矣，​《汉书音义》亦然。​《埤雅》云：黄黑色，故名为鹖。据此，本阳鸟，感六阴之极不鸣矣。若郭璞《方言》​：似鸡，冬无毛，昼夜鸣，即寒号虫。陈澔与方氏亦曰求旦之鸟，皆非也。夜既鸣，何为不鸣耶？​《丹铅余录》作鴈，亦恐不然。​《淮南子》作鳱鴠，​《诗》注作渴旦。</p>
<p>虎始交。虎，猛兽。故《本草》曰能避恶魅，今感微阳气，益甚也，故相与而交。</p>
<p>荔挺出。荔，​《本草》谓之蠡，实即马薤也。郑康成、蔡邕、高诱皆云马薤，况《说文》云：荔似蒲而小，根可为刷，与《本草》同。但陈澔注为香草，附和者即以为零陵香，殊不知零陵香自生于三月也。</p>
<h1 id="22-冬至">22. 冬至</h1>
<p>冬至，十一月中。终藏之气至此而极也。</p>
<p>蚯蚓结。六阴寒极之时，蚯蚓交相结而如绳也。</p>
<p>麋角解。说见鹿角解下。</p>
<p>水泉动。水者，天一之阳所生，阳生而动，今一阳初生故云耳。</p>
<h1 id="23-小寒">23. 小寒</h1>
<p>小寒，十二月节。月初寒尚小，故云。月半则大矣。</p>
<p>鴈北乡​。乡，向导之义。二阳之候，鴈将避热而回，今则乡北飞之，至立春后皆归矣，禽鸟得气之先故也。</p>
<p>鹊始巢。喜鹊也，鹊巢之门每向太岁，冬至天元之始，至后二阳已得来年之节气，鹊遂可为巢，知所向也。</p>
<p>雉雊​。雉，文明之禽，阳鸟也；雊，雌雄之同鸣也，感于阳而后有声。</p>
<h1 id="24-大寒">24. 大寒</h1>
<p>大寒，十二月中。解见前。</p>
<p>鸡乳。育也，马氏曰：鸡木畜，丽于阳而有形，故乳在立春节也。</p>
<p>征鸟厉疾。征，伐也；杀伐之鸟，乃鹰隼之属；至此而猛厉迅疾也。</p>
<p>水泽腹坚。陈氏曰：冰之初凝，水面而已，至此则彻，上下皆凝。故云腹坚。腹，犹内也。</p>
<h1 id="附录">附录</h1>
<p>月令七十二候集解一卷（通行本）</p>
<p>旧本题元吴澄撰。其书以七十二候分属于二十四气，各训释其所以然。考《礼记·月令》本无七十二候之说，​《逸周书·时训解》乃以五日为一候，澄作《礼记纂言》亦引《唐月令》分着五日一候之义，然不闻更有此书。其说以经文所记多指北方，非南方之所习见，乃博考《说文》​《埤雅》诸书，兼访之于农牧，着为此编。然考证名物，罕所发明。又，旣以蝼蝈为土狗，又载鼯鼠五技之说，自相矛盾。旣以虹为日映雨气，又引虹首如驴之说，兼采杂书，亦乖解经之法，疑托名也。​（四库全书总目 经部 礼类存目）</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>