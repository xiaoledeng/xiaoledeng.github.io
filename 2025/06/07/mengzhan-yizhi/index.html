<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《梦占逸旨》陈士元 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《梦占逸旨》陈士元</h2>

</div>



<div class="meta">
  <div><span data-pagefind-meta="date">2025-06-07</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      </div>
  </div>

<div class="content">
  <h1 id="自序">自序</h1>
<p>嘉靖壬戌之秋，八月既望，陈子坐蒲阳轩中。眷月色之渐高，忻桂华之始放，感盈亏之转豰，念荣瘁之循环，于是举酒命酌，兴发成酣，枕覃载清，险然就寝。梦皓眉之老叟，披霞服而降庭，授予一函，金文眩目。宛科斗之古篆，欲宣诵而未能。藏袭袖间，犹恐遗脱。获此奇玩，心复生疑，乃再拜间叟曰：“予与君遇，无乃梦乎?”叟笑曰：“何遇非梦?何梦非真?”忽起谁声，予遂惊寤。晨兴喟叹，是何祥也?研思终日，莫得其由。嗟夫！夜之遇叟也，其真也耶?晨之喟叹也，其梦也耶?将询兆于占人，慨辉经之坠地。辄据见闻之未，撰兹内外之篇，用述微惊，题为逸旨。拂常隐语，岂追醉梦之讥；遁世朽夫，聊增噱谈之助尔。</p>
<h1 id="1-真宰篇">1 真宰篇</h1>
<p>真宰窈冥，无象无形，澒濛浑穆，气数斯涵。气判阴阳，数苞终始。
天旋地凝，两间定位，而人物生矣。
人葆冲和，肖乎天地。精神融贯，无相盭也。
天气为魂，地气为魄。
气清者，魄从魂。气浊者，魂从魄。从魂为贵，从魄为贱。清魂为贤，浊魄为愚。此寿夭祸福之阃也。
有贵而贤，有贱而愚，有寿而福，有夭而祸，有贵而愚，有贱而贤，有寿而祸，有夭而福。世变无恒，几则先肇。魂能知来，魄能藏往。
人之昼兴也，魂丽于目，夜寐也，魄宿于肝，魂丽于目，故能见焉。魄宿于肝，故能梦焉。梦者，神之游，知来之镜也。
故曰：神遇为梦，形接为事。</p>
<h1 id="2-长柳篇">2 长柳篇</h1>
<p>长柳之演，载诸艺牒，其详不可得闻已。
周官太卜，掌三兆、三易、三梦之法。
三梦：一曰致梦；二曰觭梦；三日咸陟。
又以八命赞三兆、三易、三梦之占，以观吉凶。
夫兆倚龟而征，易赖蓍而显。蓍龟外物也，圣人设教利用，犹足以通乎神明，稽乎大疑。
乃若梦本魂涉，非由外假，度其端倪，探其隐赜，则荣枯得丧，乌得而违诸。</p>
<h1 id="3-昼夜篇">3 昼夜篇</h1>
<p>昼夜，一息也。古今，一昼夜也。
天地以春夏为昼，秋冬为夜。治世为昼，乱世为夜。
《庄子》曰：“天有春、夏、秋、冬旦暮之期。”
天地有禨祥，皆其精神所发。
凡景星、卿云、器车、醴泉之类，称为祯瑞者，天地之吉梦也。
袄星霾崩竭夷羊之类，称为妖孽者，天地之恶梦也。
吉恶三梦，天地可占，而况于人乎。人为形役，兴寝有常，觉而兴，形之动也。寝而寐，形之静也。而神气游衍，而造化同流。
归乎至虚，蕴乎至灵，荧魂不枯，精莩不沈。
岂与寝兴觉寐为动静哉，故形虽寐，而神弗寐。或敛于寂，或通于触。神有触敛，则寐有梦否。
神之所触，或逴或迩，或永或暂，晴晦异象，跻堕异态，荣辱异境，胜负异持。凡祯祥妖孽之类，纷沓而莫之综核。虽畴昔所未尝睹闻者，亦皆凝会于梦，此其一寐之所得，吉恶可从而占也。曾何分于昼夜。</p>
<h1 id="4-众占篇">4 众占篇</h1>
<p>众占非一，惟梦为大。
梦与兆易准，故三代尚焉。洛出丹书，乃设九畴，兆法著矣。河出洛图，乃列八卦，易法行矣。
占梦之秘，固性命之理，而兆易之揆也。
三兆之体，其经皆百有二十，其颂皆千有二百。
三易之体，其经皆八，其别皆六十有四。
三梦之辉，其经皆十，其别皆九十。
梦与兆易，岂有隆降乎，武王伐纣，梦协朕卜。
卫史朝曰：“筮袭于梦，武王所用。”
非达观阴阳之故，深究天人之际，其孰能与于此。</p>
<h1 id="5-宗空篇">5 宗空篇</h1>
<p>宗空生问于通微主人曰：“梦者幻也，与露电泡影等。”
一切起灭，皆归虚妄。主人曰：“汝奚不稽之古乎？轩辕氏有华胥、录图、风后、力牧之梦。”
尧有攀天、乘龙之梦。
舜有长眉、击鼓之梦。
禹有山书洗河，乘舟过月之梦。
汤有舐天之梦。
桀、纣有黑风、大雷之梦。
文王有日月、丈人、海妇之梦。
太公有辅星之梦。
孔子有先君、刍儿、三槐、赤气之梦。
女节有接星之梦。
太姒有松柏棫柞之梦。
伊母有臼水之梦。
孔母有空桑、苍龙之梦。
比事皆孚，何为虚妄。生曰：“此纬录稗说，六经未载也。”
主人曰：“九龄之与。”
两楹之奠。
记于《礼》经，而《春秋传》称梦尤繁，若晋侯梦熊，宋公梦鸟。
吕锜梦射月，声伯梦涉洹。
鲁昭梦襄公，宋元梦平公。
晋文梦楚子，卫庄梦良夫。
烝鉏梦康叔，燕姑梦伯儵。
曹人梦振铎，郑人梦伯有。
赵盾梦叔带，荀偃梦巫皋。
魏颗梦老人，韩厥梦其父。
穆子遇庚宗之妇，僖子纳泉丘之女。
以至裸童二竖，天使河伯之名，罔不纷陈错缀。
而邑姜之梦虞，实述于博物之子产。
往代君子，览而业之。垂及千载，岂皆习诞而承赝邪。生曰：“《礼记》诸篇，或杂汉语，左氏务博，未免浮夸，何足符信也。”主人曰：“汝以师心之识，锢其圆神尔。”
夫商周之书，《小雅》之诗，非圣人之所删定者邪。高宗梦说，审象旁求。
武王誓师，朕梦协卜。（解见第四篇）。
而宣王筑室考牧，有熊罴虺蛇、众鱼旐旟之梦。
又使太人占之，致其严重，未敢亵也。
虽幽王之朝，讹言莫惩，犹必召彼故老，讯之占梦。
然则古人曷尝忽厥梦占哉，而纬稗所载，足用资择，胡可概以为𡪁而无辨也。</p>
<h1 id="6-圣人篇">6 圣人篇</h1>
<p>圣人无梦，盖虚谭云。
人而无梦，槁形灰心之流，不寐不觉，不生不灭，所树异教也。
圣人莫加于孔子，孔子壮则梦见周公；卒则梦奠两楹，岂语恠哉。赤子之生，方浃旬日。其寝而寐，乳之弗受。携之弗惊，已或逌然笑焉。或艴然怒，寣以啼焉，谓之梦笑梦啼。徐而叩之，实未尝寤也。夫赤子无感，何喜何怒，而梦有所成，则气为之充，而神为之使也。
圣人之心，不异赤子。
托神灵府，含阴吐阳，非无梦也。无妄梦以乱智尔。
杨朱乃谓五帝之事，若觉若梦，其不免歧路之悲乎？</p>
<h1 id="7-六梦篇">7 六梦篇</h1>
<p>六梦神所交，八觉形所接。六梦：一曰正梦，二曰噩梦，三日觉梦，四曰寤梦，五曰喜梦，六曰惧梦。此六者，梦之候也。
八觉：一曰故觉，二曰为觉，三曰得觉，四曰丧觉，五曰哀觉，六曰乐觉，七曰生觉，八曰死觉，此八者，觉之征也。
形神相感，梦觉有由，而造化真机，融合无间，故占梦者掌其岁时，观天地之会，辨阴阳之气，审日月星辰之象，以参乎其梦。
梦有五行之眹，眹有五行之隶。
五行布而支干运，历数顺而岁时成。
于是考分至之节，建厌之位。
究制伐荫义专之情，王相死休囚之实。
又探其宿舍之临。
及五星所行，合散犯守陵历斲拍彗孛飞流之变。
日月薄、食、晕、适、背、鐍、抱、珥、蚕、蜺之异。
而变异又有伏显、早晚、赢缩、重轻之差，绎其绪脉，剸其莹理。
然后六梦终始，八觉迟迅，庶几可榷焉。</p>
<h1 id="8-古法篇">8 古法篇</h1>
<p>古法亡而梦不可占已，帝王有帝王之梦，圣贤有圣贤之梦，舆台厮仆，有舆台厮仆之梦。穷通亏益，各缘其人。凶人有吉梦，虽吉亦凶，吉不可幸也。
吉人有凶梦，虽凶亦吉，凶犹可避也。
是故梦有五不占，占有五不验。
神魂未定而梦者，不占。
妄虑而梦者，不占。
寤知凶厄者，不占。
寐中撼病而梦未终者，不占。
梦有终始，而觉佚其半者，不占。
占梦之人，昧厥本原者，不验。
术业不专者，不验。
精诚未至者，不验。
削远为近小者，不验。
依违两端者，不验。
故必有大觉，而后能占乎大梦。
不然，则觉亦梦也。
大觉者，剖宗领窍，袭窾重。
奚啻吊诡审测云哉。</p>
<h1 id="9-吉事篇">9 吉事篇</h1>
<p>吉事有祥，占事知来。《周礼》季冬聘王梦。
乃献吉梦以归美于王，王拜而受之。重其祥也。《周书·程寤》、《史记》、《文儆》、《武儆》四篇，皆诰梦之词。
而代命继位之大猷，胥兹为决，梦可易占乎，或有恶梦，感疫厉而成者，则亦以季冬舍萌于四方以赠之。
乃令方相氏行欧傩之政。
而伯奇之神，载在《汉书》。
奇余之鸟，著之《山海经》。
夜神之咒，述于《酉阳杂俎》。
故郁垒桃梗苇虎之设，亦舍萌赠恶之遗制云。</p>
<h1 id="10-感变篇">10 感变篇</h1>
<p>感变九端，畴识其由然哉。
一曰气盛，二日气虚，三曰邪寓，四曰体滞，五曰情溢，六曰直叶，七日比象，八曰反极，九曰厉妖。</p>
<p>何谓气盛？阴气盛，则梦涉大水而恐惧。阳气盛，则梦大火而燔焫。阴阳俱盛，则梦相杀，上盛则梦飞，下盛则梦堕，甚饥则梦取，甚饱则梦予。肝气盛，则梦怒。肺气盛，则梦恐。惧哭泣飞扬。心气盛，则梦喜笑恐畏。脾气盛，则梦歌乐。身体重不举，肾气盛，则梦腰脊两解不属。短虫多，则梦聚众。长虫多，则梦相击毁伤。此气盛之梦，其类可推也。</p>
<p>何谓气虚？肺气虚，则使人梦见白物。见人斩血籍籍，得其时则梦见兵战。肾气虚，则使人梦见舟船溺人，得其时则梦伏水中，若有畏恐。肝气虚，则梦见菌香生草，得其时则梦伏树下，不敢起。心气虚，则梦救火阳物，得其时则梦燔灼。脾气虚，则梦饮食不足，得其时则梦筑垣盖屋。此气虚之梦，其类可推也。</p>
<p>何谓邪寓，厥气客于心，则梦见丘山烟火。客于肺，则梦飞扬，见金铁之奇物。客于肝，则梦山林树木。客于脾，则梦见丘陵大泽、坏屋风雨。客于肾，则梦临渊，没居水中。客于膀胱，则梦游行。客于胃，则梦饮食。客于大肠，则梦田野。客于小肠，则梦聚邑冲衢。客于胆，则梦争讼自郀。客于阴器，则梦接内。客于项，则梦斩首。客于胫，则梦行走而不能前及，居深地窖苑中。客于股肱，则梦礼节拜起。客于胞䐈，则梦溲便，此淫邪之梦，其类可推也。</p>
<p>何谓体滞？口有含，则梦强言而喑。足有绊，则梦强行而躄。首坠枕，则梦跻高而坠。卧藉徽绳，则梦蛇虺。卧藉彩衣，则梦虎豹。发挂树枝，则梦倒悬。此体滞之梦，其类可推也。</p>
<p>何谓情溢，过喜则梦开，过怒则梦闭，过恐则梦匿，过忧则梦嗔，过哀则梦救，过忿则梦詈，过惊则梦狂。此情溢之梦，其类可推也。</p>
<p>何谓直叶？梦君则见君，梦甲则见甲。梦鹿则得鹿，梦粟则得粟，梦刺客则得刺客，梦受秋驾则受秋驾，此直叶之梦，其类可推也。</p>
<p>何谓比象？将涖官则梦棺。将得钱则梦秽，将贵显则梦登高，将雨则梦鱼，将食则梦呼犬，将遭丧祸则梦衣白，将沐思宠则梦衣锦，谋为不遂则梦荆棘泥涂。此比象之梦，其类可推也。</p>
<p>何谓反极？有亲姻燕会，则梦哭泣。有哭泣口舌争讼，则梦歌舞。寒则梦暖，饥则梦饱，病则梦医。忧孝则梦赤衣绛袍，庆贺则梦麻苴凶服。此反极之梦，其类可推也。</p>
<p>何谓厉妖？强死之鬼，依人为殃；聚怨之人，鬼将有报。其见之于梦寐者，则由已之志虑疑猜，神气昏乱，然后鬼厉乘其纇瑕，肆其怪孽，故祸灾立著，福祉难祈也。乃若晋侯受絷于秦伯，燕王贬于房州，则又其次矣。此之谓厉妖之梦，其类可推也。</p>
<p>凡此九端，感变虽殊，占应则一，或同而异，或异而同，未可据其往规，即谭凶吉，王符《梦列》篇备矣。</p>
<h1 id="11-天者篇">11 天者篇</h1>
<p>天者、群物之祖，至尊之位。故曰：“天子者、天帝之子也。”
昔崔灵运梦萧道成为天帝第十九子，而孙奉伯亦梦道成乘龙上天。
夫南齐之主，闰余耳。犹且上应天命，况勳弘混，位居正统者乎。是故汉文帝梦黄头郎推已上天，宋神宗梦神人捧己登天，汉光武梦乘赤龙上天，而冯异遂与诸将劝立，赵汝愚梦负白龙升天，而理宗果以素服即位。此四帝者，赵宋之贤主也。
和熹邓后梦以手扪天，而临朝策立，有功汉祚。岂比宇文泰之母，梦抱子升天，未至而上。陶弘景之母，梦自己升天，无后而绝者哉。乃若刘穆之梦合舟升天，竟登仆射。韩稚圭梦捧天者再，历相二君。
陶侃、薛安都梦谒天门，皆秉节钺之贵。秦穆公、赵简子梦至帝所，咸征后裔之昌。
叔孙穆子梦人助己胜天，终有饿死之奇祸。武士彟梦帝骑己上天，卒蒙追册之伪名。然而晋之小臣，梦负景公登天，而出厕之后，即以为殉。
汉之许杨，梦上天，为天帝所怒，乃功成善终。唐之贺之章，梦上天遍游帝居，仅得请为道士。
嗟乎，吉凶可易占哉。</p>
<h1 id="12-日月篇">12 日月篇</h1>
<p>日月，极贵之征也。
昔汉武帝之母，有神女授日之梦。
而宋之太宗、真宗、仁宗、宁宗其母之娠而育也，盖莫不梦日云，或纳日于襟怀，或得日于神授，或日坠而承之以手，或日逼而承之以裾。
下至僭窃之辈，夷狄之君，如孙权启吴，刘渊称汉，拓跋开魏，耶律兴辽，咸有梦日之兆，岂非据镇一方，统驭万姓，其照涖之谊，名位之尊，固有日之象也哉，善乎。
卫灵公有言曰：梦见人君者，梦见日，非龙君可喻也。
梦斗日不胜，而知齐景公之病瘳。梦日绕军营，而知晋明帝之驾至。陈高祖梦朱衣神人捧日而纳其口，唐玄宗梦绯裈兵士负己而出诸井。故魏文帝、陈世祖皆梦日坠地，而怀其三分之一者，未能总合寰区之象也。
夫日为至阳之精，近之者显。程立梦捧日以立，而更名曰昱。归氏梦朝日初出，而命男曰旸。陶母梦日精在怀，而弘景以仙术扬名。杨母梦日光射身，而焕然以文章致贵。贾隐林梦日坠于首，而职升纠察。范应铃梦日照于户，而官任少卿。杨炎梦登山捧日，而位晋中书。郑光梦驰车载日，而爵除节度，海陵守梦以身承日，而骤典机密之政。肥如令梦以牛挽日，而终授散骑之衔，兹非近君之验耶。然毛贞辅梦吞日腹热，可谓贵兆，而占者仅许为赤鸟场官，盖得推梦之圆法矣。
乃若月为众阴之长，亦上天之使也。吕锜梦射月而楚师败者，周王为日而楚为月也。汉元后之生，与夫齐娄后之生女也。皆有怀月之梦，果应妃后之尊。
孙策、萧绎其母皆梦月，而策为吴王，定都江左，绎为梁帝，肇迹湘东，然享国皆不久远，岂能外其盈亏之数乎。阚泽幼年梦名在月中，范纯仁初诞，梦儿坠月中，其清辉高誉，传映后世，宜矣。</p>
<h1 id="13-雷雨篇">13 雷雨篇</h1>
<p>雷、雨、星、电、云、飚、火、冰、晴、晦之类，皆天象也。风雷为号令，雨为恩泽，端星、彩云、电火为文明，冰泮为婚媾之期，此理微矣。
齐之窦母，梦雷电耀目而生泰，宋之宗母，梦雷电烛身而生泽，梦雨中戴帽者，未沾一命之荣。梦江上逢雷者，果膺百里之宰。若夫星为元气之英，岂惟庶民之象，故北斗为《尚书》之位，而士人梦之，则有魁元之选。
长庚星叶于李翰林。老人星应于臧谏议。黄亢之母梦吞星，而亢名显于宋代。黄溍之母梦怀星，而溍业著于元朝。北齐高欢，步履星枢，南唐伍乔，名符星号。由是观之，则知梦星临其身者为吉，梦星坠野者非祥。
火亦阳精，飚为噫气。智伯梦火光见于秦楚之邦，仲尼梦赤飚起于丰沛之郡。化彩云而成凤，徐陵降诞之祯。立坚冰而语人，令狐媒介之兆。
锦虹升天，验李雄之僭号。黑风破屋，叹夏桀之将亡。云团入口，知文誉之将兴。云气暗星，测北敌之为祸。张鷟梦庆云覆身，而射策对一。崔母梦碧云授函，而生女为仙。其文虔祈晴，许份祷星，达奚武请雨之梦。则精诚感格，上下流通，亦恒理尔，未足讶也。</p>
<h1 id="14-山川篇">14 山川篇</h1>
<p>山川、道路、土石，皆地之属。王充《论衡》曰：“山陵楼台，官位之象也。人梦升山陵，上楼台，辄得官位。”信斯言也。</p>
<p>则峰峦殿阁，为贵显之标。江海波涛，为财富之薮。故刘穆之梦海峰秀而应召。
李虚中梦泰山裂而大还。薛琡梦张亮挂丝在山。谢奉梦郑猷争钱落水。唐玄宗梦游潜山之井。
齐世祖梦践文王之田。
汉武帝梦登嵩山，隋文帝梦遭洪水，宋主梦河中水涸。
梁君梦田边水深，郑獬梦遇吏而浴池。张敏梦寻友而迷路，谢灵运梦茅洞。
赵相璟梦柳河。孙赞明梦浴温泉。邓士载梦观山水。梦持浮磬之精，则生令子。梦浣西江之水，则进佳文。
梦丘陵顿起，果征道路之崎岖。
梦中原告平，终验寰宇之宁谧。
梦海滨送塔，而僧言可讶。梦东南倾地，而江左难平。
然购陶唐氏梦登山乘龙者，岂非尊践天位之兆。高皇帝梦流水及足者，又非功铭边界之符也哉。
至于楼台城郭，厥兆不同。汉明帝梦金人行御殿。唐明皇梦诸仙游月宫。
王素梦至玉京。牛益梦至天第。方朝散梦玉华殿，王平甫梦灵芝宫。蔡君谟梦卧谯楼。沈瑀梦书范宅。应铃之祖，梦双日照户，张猛之母，梦袭绶登楼。卫庄公梦至昆吾台，齐世祖梦行太极陛。
傅游艺梦陟湛露殿。
荀伯玉梦上广陵城。崔元综梦赴履信坊。丁元珍梦谒黄牛庙。若夫石曼卿为芙蓉城主。欧仲纯为长白山君，蒋儿为太山伯。赵父为澧州神。玄宗造九大采访宫。陆洎判九州阳明府。崔宅祷疾于后士。徐精生子社公。
则又梦之怪诞，难于究诘者也。</p>
<h1 id="15-形貌篇">15 形貌篇</h1>
<p>形貌、声音，发于梦兆，至无定也。《庄子》曰：“梦哭泣者，旦而田猎。”《列子》曰：“梦歌舞者哭。”《长柳经》曰：“梦吹嘘者欲有求，是哀乐相倚伏，而气机自旋转，知此而他可测矣。”</p>
<p>昔晋侯梦楚子盬其脑。郑灼梦皇侃唾其口。
刘之遴梦为折臂太守。
张司直梦为怀孕妇人。
杨子云梦吐五脏。张审通梦增一耳。魏延梦头上生角，郑獬梦臂上生鳞。郑玄梦刀破其心，而尹知章之少年，亦梦凿破其心。丁固梦松生其腹，而张志和之母氏，亦梦枫生其腹。
齐景公梦人黑而短。李林甫梦人皙而髯。冯德明梦易肺肝。王仁裕梦洗肠胃。张后梦神剑决胁。孙母梦吴门绕肠。贾弼之梦人易其头。司马懿梦帝枕其膝。王处讷梦剖胸，纳其巨鑑。武元照梦滌腹，受其灵符。沈约梦断舌，而巫人之言相同。
唐主梦断头，而太子之禅不爽。梦举体毛生，而齐世祖即位。
梦举体火热，而张敬儿伏诛。梦换鬼眼，而陶学士不至尊官。梦变虎头，而李太守即承封诰。梦与须者，位登宰相。梦择鼻者，官止郎中。
李广梦苦心。刘诞梦失发。周昭王梦摩臆。隋文帝梦独拳。米元宗梦妻面黑痕。宋罗妻梦佛手如席。荣妇梦人流血而避乱。
顾琮梦母下体而得生。梦臀黑而知晋侯受命于天神。
梦阴毛而知郦範豪盛于齐下。
推斯类也，若有神明握其枢柄，非人力所能转移者矣。</p>
<h1 id="16-食衣篇">16 食衣篇</h1>
<p>食、衣，人生之切用。</p>
<p>昔何点梦服丸药一掬而病痊。齐后梦食麻粥两瓯而乳出。
韩退之梦吞丹篆一卷。
虞仲翔梦吞《周易》三爻，张迥梦吞五色云团。李母梦吞八仙字篆。赵道士梦吞青柏叶。冯侍郎梦吞绀莲叶。刘赞梦吐金龟。
邵妇梦用玉箸。侯弘实梦饮河水。王仁裕梦饮西江。张汝明梦服南星。唐玄宗梦餐藤蕊。夏侯欣梦仙药可以疗母病。陈宜中梦大黄可以愈天灾。
江紑梦饮慧眼之泉。丘杰梦噉生菜之毒。谢进士梦吞珠颗，而诗名大播。唐僖宗梦吞棋经，而奕旨顿通。
然则刘敬宣梦吞土而吉，梁太宗梦吞土而凶，又岂可一端论乎!
若夫有夏神禹之初生也，而修己梦吞薏苡。迨我大明太祖之方娠也。而陈后梦吞药丸。
此则两仪纯粹之气，钟于二代圣母之身。史册流辉，古今传映，非凡梦比也。
至于衣服之梦，亦有可占，索充梦虜脱衣。陈遵梦儿挽袖。汉武帝梦绣衣使者。王相国梦绿衣儿童。李皇后梦羽衣降自窗中。
齐世祖梦桑屐行于殿上。刘将军梦褥席之赐。窦中丞梦股肱之衣。
费绚梦衣锦在井而荣归。
托跋梦脱冠卧地而被害。梦笔画衣边者，征南齐帝位之践。梦日入裙下者，兆北齐后主之生。
邓攸梦水旁断囊，而授汝阴太守之符。到溉梦湘东脱帽，而膺会稽长史之职。乐彦祯梦带履舄而行，果有警于军士。王源叔梦引紫服而进，终有验于荆公。
李固言梦著宰相礼衣。刘审义梦受孝子绯服。薛母梦锦衣一箧，而生子为秘书监。仙母梦朱衣满空，而生子为司命君。至于方父梦赤衣跪告缓期。裴君梦绣衣拜称谢德。乃蛇雉化形，祸福有报者也。</p>
<h1 id="17-器物篇">17 器物篇</h1>
<p>器物应梦，昔有明征。</p>
<p>如商汤梦人负鼎。
刘沔梦人授烛。陶侃梦司马与铠。魏武梦三马同槽。
梁太子梦对奕扰道。唐武后梦双六不胜。张猛之母，梦佩印绶于楼中。
李白之母，梦得棋子于户外。
刘勰梦执丹漆礼器。王茂梦坠钟磬乐器。钱巩之梦以银杯为珓。张瞻梦以石臼为炊。王濬梦悬四刀。徐溥梦授六钥。刘仁恭梦佛幡出指上。沈庆之梦卤簿入厕中。陶母梦香炉降室，征弘景之登仙。
任母梦彩盖悬铃，兆彦升之通显。
梦女子携巨筛行空中，验金陆之漂杵。梦神人舁大秤较天下，知昭容之秉衡。到母梦置镜在怀而生男，王子梦纳镜在腹而明术。元质梦挽弓射狗而得第。混填梦载弓入海而成功。梦仪卫喧迎，而宣宗践祚。
梦绛帐流绕，而尹喜诞生。梦道士持旌旗，而李凉公卒于天宫。梦僧童持宝幢，而薛中丞卒于台省。
乃或舟车之器，应梦亦殊。郑光梦车载日月。刘穆之梦舟施华盖。沈蟠梦渡江覆船，水分二段。行休梦乘舟渡水，舟判两头。谢安梦乘恒温之舆。
杜棱梦讨侯景之舰。</p>
<p>此舟车之应梦者也。舟车之外，有益民用者，孰非器物也哉。惟圣人能制器而尚象，在君子贵藏往而知来。</p>
<h1 id="18-财货篇">18 财货篇</h1>
<p>财货之梦，珠、玉、钱帛之类是也。</p>
<p>梦粪秽木石者得财。梦珠、玉、钱、帛者多光显。昔乐史之母，梦珠五色。
佛祖之母，梦珠三枚。
西施之母，梦珠射身。
寇瑊之母，梦珠入口。
南齐恒氏梦食玉胜。北齐胡氏梦坐玉盆。邵康节之母，梦用玉箸。章得象之母，梦获玉像。宰相张说，梦玉燕而生。
郎中李朝，梦玉鱼而卒。彦绪梦妇人取宝镜。阎陟梦女子赠金钱。范母梦金席而生男。
晋帝梦玉盘而享位。梁主梦曹武借钱。谢奉梦郑猷争钱。梦司录贷钱千万，而贫儒顿富。梦神人贸钱百万，而长子骤亡。曹丕梦磨钱。
章奂梦积笏，沈弘先梦得绢两疋，而寿算有定。
江文通梦还锦数尺，而文名遽衰。夫财货之梦不一，此固其式也。</p>
<h1 id="19-笔墨篇">19 笔墨篇</h1>
<p>笔墨亦器物之类也。然文人才士，赖此以展其情，往积奇闻，得是以传于远。其为器物虽微，而功用甚大，故特著于篇云。</p>
<p>昔吴王梦笔点额。
齐主梦笔画衣。舍人李峤梦笔二枝，与马裔孙之梦相同。范质、和凝，梦笔五色，与江文通之梦弗异。黄天叟梦得墨渍之笔于孔子。纪少瑜梦受青镂之管于陆倕。杨奂初诞，梦神授笔而光射身旁。李白少时，梦笔生花，而名闻天下。
王珣梦大笔如椽。王勃梦丸墨盈袖。此皆吉兆也。
乃若词赋歌谣之梦，则取验纷然不一。是故赵武灵王梦处女之歌。司马相如梦大人之赋。
令狐炽梦桐椎之语。荀伯玉梦草肃之谣。萧贯梦撰晓寒之词。
刑郎梦听阳春之曲。
许浑梦改飞琼之句。苏轼梦作回文之诗。狄遵度梦为佳城篇。李长吉梦为玉楼记。索缓梦题封角。杜牧梦书白驹。
唐寅梦中吕之字而悲寿年。王勃梦太极之言而著易理。
蔡少霞之五云阁吏，而书碑碣。山玄卿为紫阳真人，而书宫铭。
王生梦作西施挽歌。沈婿梦为秦女墓刻。郭仁表梦道士题纸。上官魏梦炀帝惜书。苏检梦妻氏裁牋。韦检梦美姬庚律。张省躬梦友人赋赠。李仲云梦故弟诵诗。若夫蟾泣桂香，长吉升天之韵。蜩鸣槐绽，孙樵乞巧之文。
池生春草，谢公忆弟之章。魂过大江，闺妇寄夫之作。此皆得之梦寐者也，而胡钉铰之诗集。郑述祖之琴谱。
又非梦中传习者哉。</p>
<h1 id="20-字画篇">20 字画篇</h1>
<p>字画屡变，后世非苍颉之旧矣。而析文解梦，往往取效。如松为十八公，槐为木旁鬼，垢去土为后，虜脱衣为男，羊无角尾而为王。
笔点额颅而为主。木破天而为未。
河无水面为可。狼啖脚而为郤。
人上山而为凶。三刀为州。
二山为出。
片犬为状。
失禾为秩。车挂肉而为斩。箭射狗而为第。苻融知冯昌杀董丰之妇。李公佐知申春杀小娥之夫。晋祚将尽，预悟昌明之言。
曾妻于归，方识田日之姓。
崔湜座下听法而照镜。李令戴草入水而持刀。柳刺史柴欠七千。孟少卿字画九十。至于内人为肉。火军为煇。
丝山成幽。昆皆有比。
角为刀下用。汝为水边女。甄为土西瓦。
闻为门中耳。与夫苏棘丹砂丘八之字，并著征验，岂非数有前定也。</p>
<h1 id="21-科甲篇">21 科甲篇</h1>
<p>科甲爵品，莫不有前兆焉。</p>
<p>昔孙屋梦践积木之上。袁郭梦立北斗之下。李迪梦剃须。曾迥梦添耳。胥偃梦斩项。
刘沆梦落头。杨通梦状元投刺，乃称龙首山人。
堂吏梦状元姓刘，乃称火山军士。王献梦作乐迎状元至。张黻梦登第在状元前。马希先梦灵槎之题。
秦少游梦殡柩之葬。林荣祖改名温，而乡闱荐居第一。孙贯改名抃，而春榜列居第三。彭时、岳正得魁首，皆预梦于外官。
王鏊、钱福为状头，并应梦于主考。王文博梦熊谊、刘铸之次第。丁咸序梦龙起，骆起之联名。
宋狱改名言而春魁及第。辄真改名著而四举登科，韦词梦状头李固言。樊系梦榜首王正卿。
杨敬之梦濮阳之姓。皇甫弘梦石婆之神。宋主策士，梦菜齐殿基。
沈晦中魁，梦身跨鹏背。
是科甲之显，实有先征。</p>
<p>况爵品之荣，又非前定者乎。故文彦博入江渎庙而巫祝知其显职。裴玄真过华山祠而老人报以贵期。
张文懿为相，已预兆于寺僧。吕夷简当权，亦先征于濠守。
王播梦坐于杜之左。潘瑜梦立于赵之东。高襄州、商衡阳梦有人呼。
何仆射、朱少卿梦闻鬼语。曹确梦为僧而杜宰相退位。
玄宗梦孝子而韦见素持衡。
张镒梦任调拜麻。奚陟梦吏书汙墨。徐羡之梦先人告以当贵。刘穆之梦镇军忽尔相迎。
沈裕可授五品之官。邢陶难得水部之牒。薛长史旬日除招讨之职。王小将终身掌将相之权。陈安平东司异选。
李辅国官禄已尽。华母梦其子为司隶。
杨砺梦其主为天尊。
至于陈文帝之梦昭达，宋神宗之梦冯京。此与高宗之梦傅说，成祖之梦周舟，何以异哉。
是皆君臣神会，几兆不凡。而刘禹锡所谓梦想神明之游，柳宗元所谓寤寐天颜之近，要非谀词也已。</p>
<h1 id="22-神怪篇">22 神怪篇</h1>
<p>神怪之谭，圣哲所閟也。《易》称睽鬼，《诗》咏百神，《书》纪六宗，《礼》别五祀，是盖体物之旨，均非欺俗之文。若谓梦魂之有交，岂免谬悠之深议。然缃函青史，或炯炯载焉。何得概以为虚也。兹条数端，用例波蔓，亦足以见事有定而难更，几有兆而莫匿，拒非君子修身俟命之监乎。</p>
<p>昔唐尧梦白帝遗子。
夏禹梦苍水告书。迨我高皇梦天神授衣。成祖梦城隍救驾。此则圣君之梦，关属运代，非可以神怪论也。
若虢公梦蓐收。
赵婴梦天使，子玉梦河伯。秦皇梦海神。明帝梦金人丈余。刘曜梦金人东向。苻健梦朱衣使者授龙骧大帅。
杜稜梦朱航池君称征讨将军。张阐名定于神书。赵概名更于金录。孙抃名填于春榜。郑权名署于沧门。
秦彦名变于人呼。
曹熙名同于贤讳。
谢敷梦山神而得利。习郁梦山神而封侯。许攸梦北斗星君。明皇梦得南山进士。
楚王梦遇巫山神女。
后羿梦逢洛水仙妃。
田干秋梦白头翁而知讼太子之冤。刘灵哲梦黄衣老而能愈母氏之病。徐孝嗣梦童子请移床而免祸。乔执中梦神人来畀职而遽殂。
崔浩梦与鬼争义而定历元。
王延寿梦睹鬼变形而作《梦赋》。
晋帝梦河神求马。桓豁梦山鬼告行。史浦梦神人来自天上，而知陈氏当兴。子婴梦神人至沙丘，而知天下将乱。
赵旭梦青童为配。弦超梦玉女为妻。梦群仙奏乐，而传紫云之音。梦列宿守边，而得石洞之像。乃若吕光梦傅耀被杀。范式梦元伯告亡。皇甫谧梦曹爽受诛。陶弘景梦萧铿言别。魏高祖梦嵇绍迎谒。
卢元明梦王由赠诗。贾餗梦沈傅师报休。虞集梦陈仲兴对语。石虎梦宣咸而讬其子。
张骏梦子瑜而擢其孙。蔡谟梦张甲病死。杨渥梦徐善远来。王奉先梦爱子至家庭。陆休符梦友人为隶卒。诸葛母梦元崇罹祸。缑氏尉梦叔敏告灾。唐太宗梦魏征、杜如晦。
唐太宗梦薛收、虞世南。此则游魂未久，凭梦相通也。
亦有往代之英，远寓后人之梦。如齐景公梦伊尹。汉桓帝梦老聃。
吴孙皓梦霍光。宋高宗梦崔令。司马括梦邓艾。
吕子明梦羲、文。李壻梦田先生。玄宗梦孙思邈。孝武梦汉高祖。黄翻梦孤竹君。此与孔子梦周公，同乎异乎。
至于孔子在天之灵，则又刘勰、张之纯、黄渊、黄泽、郑玄、谯周、齐季铉所尝梦接者也。若夫维岳降神之雅诗，盖亦玄宰生人之妙道，故荣王梦金帽神人入室而生理宗，阿兰梦金色神人趋榻而产元祖。
尹氏梦老翁赐男，而名子为瑞。刘述梦神马载儿，而名子为骃。高母梦仙语而名子为琳。刘父梦奇事而名子为儁。高彦梦道士投生，而名子为礼。
马从政梦妾父致谢，而名子为涓。赵葵、虞集，均叶梦于南衡。倪岳尚书，特有感于北镇。梦邓禹而生范祖禹。梦李白而生郭祥正。
梦谢灵运而生边镐。梦牛僧孺而生刘沆。梦戒禅师而生苏轼。梦许真君而生宋庠。兹虽载之简编，犹未足为奇异。惟杨亿始生，而体有鹤蜕。薛瑄初诞，而肌若水晶。
则今昔所鲜闻也，岂轮回邪说云哉。</p>
<h1 id="23-寿命篇">23 寿命篇</h1>
<p>寿命短长，智者不惑。然光阴迅迈，则闻道修身之学，圣贤所汲汲敏求者也。</p>
<p>昔文王之母，梦生子寿而昌。
宇文之母，梦生子寿而贵。
武王九十三而终，乃文考与以三岁。龚母八十二而卒，乃厥孙祈得五年。
杨大年数至四十七而告殂。刘弘敬寿增二十五而无恙。李子至梦论大衍全数，而寿止四十九。
褚彦回梦差卜蓍一策，而寿止四十八人。
沈庆之梦绢二匹。
刘之亨梦鲤二头。王堇占梦棘而知为妖征。赵直占梦桑，而决其寿数。
窦老梦延三纪。徐溥梦有两于。查道梦积善而增龄。
郑玄梦岁辰而合谶。颜几齿数未终，而复生之梦有验。慕容德年算将尽，而禅位之梦可推。宋颖梦亡妇来辞。李妻梦夫君泣别。娄公梦禄命之籍。吕諲梦地府之宫。柏誓梦太守相迎。王瞻梦吏人奉召。此则天命不移，人生前定者也。
若夫棺椁坟墓，乃送死厚终之制，而形诸梦寐者，亦有吉凶之殊焉。是故赵良器梦棺十一，而贵列中书。
高达夫梦棺宽大，而秩改詹事。梦一棺圣堂中，而李公入相。
梦二棺落天上，而索充再迁。阳休之梦登冢扳柱，而进位封公。朱照邻梦造棺不成，而应举下第。
周坚伯梦讲道坐阴堂，而叹其寿尽。李元忠梦执炬入父墓，而兆在光前。至于温序、李德裕之死也，皆托梦而得归葬，岂非精爽之未尝泯灭者哉。</p>
<h1 id="24-凤鸟篇">24 凤鸟篇</h1>
<p>凤鸟，仁鸟也。德茂丹穴，道光紫庭。盖与麟龙并灵矣。自凤而降，总称凡鸟，而叶梦则有辩焉。周宣《梦书》曰：“鸡为武吏，有冠距也。梦见雄鸡，则忧武吏。”</p>
<p>若然则鹤凫为仙鸟，鹰隼为义鸟，乌为孝鸟，雉为介鸟，孔雀为文鸟，鸿雁为宾鸟，鹊为喜鸟，睢鸠鹡鸽为有别有序之鸟，鸱鵩为妖鸟，不可类推乎。
是故梦凤下溪宅，而齐世祖位禅宋朝。
梦凤止家庭，而段少连官居学士。
梦凤集其身而娠王远知也，宝志识其为神仙宗伯。梦凤集左肩而生徐孝穆也，宝志叹其为天上麒麟。
梦吐白凤，而杨雄甘泉之赋成。
梦接赤鸟，而刘汉太公之祥显。
梦紫鸟下降，而命名为鸑。
梦大鸟高飞，而改名为翀。梦彩鸟入口，而罗含擅文藻之佳声。
梦双凤集拳，而孙氏遭削桐之凶讯。
梦吞金鸡而产兴宗，是为辽主之兆。
梦怀玉燕而孕张说，是为宰相之征。
梦群鹤而张氏生九龄。
梦翠鸡而施氏生西子。
梦雁鹤来迎，而康节之数尽。
梦雌鹤飞去，而永叔之女亡。
梦析鹦鹉之翼，而庐陵王因以召还。
梦驾仙鹤以游，而李抱真终于不悟。梦身跨鹏鸟，而沈晦得大魁之兆。梦身为蝴蝶，而庄周识物化之原。梦雀衔丹书，而文王起为西伯。
梦鸟衔长伞，而徐子果以恶终。梦孔雀羽为袞服，此南齐之所以兴。
梦金翅鸟食小龙，此南齐之所以弱也。</p>
<h1 id="25-兽群篇">25 兽群篇</h1>
<p>兽群以麟为瑞。昔孔子梦刍儿捶麟，得《麟书》三卷。
其后西狩获麟，遂作《麟经》云。
熊为伯鲧之神，又为晋卿之祖，故晋平公梦黄熊入寝门。赵简子梦射熊在帝所。此左迁之言可考也。而苻健之母，梦大熊据户。
雷机之父，梦黑熊行天。
非《小雅》所谓男子之祥乎？
虎禀秋杀之气，山兽之长。
暴虐不祥之兆也。故胡亥梦虎啮左骖。
曹爽梦虎衔雷公。倪盗因梦白虎而生。
周令因梦乳虎而病。
狮为毛群之特。
象本摇光之精。故王敬则梦骑狮子而位至太尉。张成逊梦得大象而官居郡守。至于佛祖之生，则应白象之梦焉。
马牛二畜，取象乾坤。而占梦者或以马为火，而卦属离宫。牛为阴，而类同庙鬼，故黄平梦舍中马舞而火作。
唐祖梦空中马飞而事成。
董丰梦乘马停水而丧妻。刘述梦神马载儿而得子。李伯麟梦洗马。张文成梦乘驴。
蒋琬梦牛头流血而进公位。
周缮梦牛尾垂双而失货财。
陈邑宰梦道听牛言。
张丞相梦误断牛讼。
若夫坎豕艮狗兑羊，亦皆家畜，而梦兆不同。汉景帝梦降赤彘。安禄山梦化黑猪。
燕相梦豕变龟。
关羽梦猪啮足。裴子梦射狗而得第。王敦梦犬噬而丧躯。
李令梦母猪极大而得为屯主。
许超梦盗羊入狱而得封阳城。
吴夫差梦黑犬走嗥，而灭于勾践。张天锡梦绿犬偪咋，而败于苻坚。
吴近梦白羊而贤后产于未年。高宗梦白羊而孝子生于未月。
皇帝梦驱羊万群而得乎力牧。李公梦食羊万数而验于异僧。乃若狼禀金精。
以狗为舅。
鹿涵斗耀。
以羊为友，故张鋋梦与苍衣人会宴，晋妇梦与黄褐人相淫，此狼之为妖也。
史思明梦鹿死水涸，而命尽须臾。吉士瞻梦鹿鞟成堆，而禄迁十一，此鹿之为兆也。凡为兽群者，不可触类而占也哉。</p>
<h1 id="26-龙蛇篇">26 龙蛇篇</h1>
<p>龙蛇之梦，载于传记，可据而谭也。有梦龙而应降诞之祥者：如汉薄姬梦苍龙据腹而生代王。
晋李后梦两龙枕膝而生孝武。
濮王梦龙坠衣上而生英宗。
黄妃梦龙纳怀中而生度宗。
丰公之妻，梦鸟如龙而生太公。魏武之后，梦日化龙而生文帝。
北齐娄后有四龙之梦。
南齐陈后有小龙之梦，是也。
有梦龙而应尊贵之兆者：如后汉光武梦乘赤龙上天。南齐太祖梦乘青龙逐日。刘穆之梦船挟白龙而受宋武之召。赵汝愚梦背负白龙而为理宗之臣。荀伯玉梦齐帝六龙出腋。滕隽梦吴程赤龙化形。
南唐义祖梦袒身取龙而得烈祖，烈祖梦殿槛绕龙而得元宗，是也。至于黄帝氏梦龙授白图。王积薪梦龙吐《棋经》。</p>
<p>盖灵妙之理，造化所洩也。《西京杂记》谓董仲舒梦蛟龙入怀，而作《春秋繁露》，不有由哉。然亦有梦龙而非祥者，如郭瑀将终，则梦龙止于屋。
张文表将败，则梦龙出于领。
晋安刘勋梦乘龙无头，果应速亡之兆。
孙休、陶母梦乘龙无尾，果著绝后之征。
然吴澄之生，邻媪梦蜿蜒之物降于池中，龙乎蛇乎，未可知也。
夫蛇亦龙类，厥兆不同。故秦文公梦黄蛇亘天。
晋文公梦大蛇当道。
刘桢梦蛇生足。随侯梦蛇报珠。
唐琮梦蛇绕身而作草书。
范延光梦蛇入腹，而蓄异志。西蜀李雄之生，大蛇见梦于母氏。
南齐遥光之败，群蛇见梦于城人。
然《诗》谓虺蛇为女子之祥，岂尽然哉。</p>
<h1 id="27-龟鱼篇">27 龟鱼篇</h1>
<p>龟鱼蝇蚁之属，莫不禀气于阴阳，存形于水土，故《抱朴子》曰：“鸡有搏斗之雄；雉有擅泽之骄；蚁有兼弱之智；蜂有攻寡之计。”又曰：“周穆王南征，一军尽化，君子为猿鹤，小人为虫沙，岂非各从其类哉。”</p>
<p>昔宋君梦神龟主使于河伯。高虏梦神龟陨命于秦庭。
刘赞梦金龟而进文才。梅老梦黄龟而生男子。
燕相有夜光之报。
韩愈作玄夫之诗。
万毕得名龟而梦送水中。
淳于棼见腐龟而梦猎山上。
然稽诸易象，龟属离而鱼属巽，其见于梦，岂特诗人众鱼之梦，应丰年而已哉。
汉武帝梦鱼求去钩而获珠。
胡妻梦鱼跃水盆而生侄。
太守刘之亨梦鱼乞命。与邑宰阿失里梦鱼禁捕者，无异也。
而一则延算，一则溺民，则悟不悟之殊尔。乃若昆虫之属，厥类实繁，青蝇止樊，诗人所刺。故昌邑王贺梦蝇矢积阶。
吏部何晏梦蝇头聚鼻，皆有谗兆焉。
蛆虫则依附而不散，众庶之象也。故马后梦飞虫入肤。
唐祖梦群蛆食体。
皆有贵征焉。</p>
<p>至于蚁本螫虫，亦居王号，奉檄南柯，为郡守而大治。浮芦江上，能穴狱而报恩。
此或文士寓言，要亦梦境所有也。</p>
<h1 id="28-草木篇">28 草木篇</h1>
<p>草木入梦，各以类应。刘向曰：“心应枣，肝应榆。”周宣《梦书》日：“松为人君，梦见松者，见人君也。”又曰：“榆为人君之德，至仁也。”“梦采榆叶，受赐恩也”。
“梦居榆树，得贵官也”。又曰：“杨为使者，梦持杨，奉使命也。”又曰：“禾稼为财，田之所出。梦见禾稼，言财气生。”</p>
<p>夫周宣善占梦，其书虽不见其全。兹亦可窥其概云。昔太姒梦商棘周梓，而国家兴亡，即此乎判矣。丁固梦松而为贵兆。张宅梦柏而为凶征。梦枫生腹，志和名动枫宸。
梦柳仆地，宗元职居柳牧。
梦大鱼食蒲，知苻生之将废。
梦满江长艾，验萧帝之将昌。
李夫人梦木瓜二株。
刘巢林梦石榴两树。
绍宗梦蒜。
申母梦芝。
明皇梦藤花。吴近梦芍药。
刘浩梦篱下粟。
蔡茂梦殿上禾。刘灵哲梦竹笋而病母可痊。张之纯梦嘉果而贤嗣遂诞。尔朱兆兴兵，梦尽拔马兰之草。刘昌言下第，梦飞入刺桐之花。
阴贵人梦食瓜甚美，而种自蓬莱。
宋孝子梦得瓜奉母，而事传魏国。
苻坚梦菜城而难乎为将。
王戎梦桑椹而相继遭丧。
何生梦桐木为像，而邻产最良。
张寻梦竹节生庭，而暴贵不久。
虽云植物之无情，亦见梦占之有象也。</p>
<h1 id="29-施报篇">29 施报篇</h1>
<p>施报幽明之常理也。善恶既积，庆殃有余，形声所存，影响不贰。故普旷惠于窅冥者，必蒙显佑。加惨毒于无罪者，自受阴诛。</p>
<p>昔魏颗嫁父妾而老人结草于道衢。李珏济贫人而仙府书名于石壁。
陈妻酹古坟以茶，而获贯钱十万。
周婢拔髑髅之刺，而得金环一双。此岂顗利于渺漠，迂谈以惑俗者哉。乃若赵氏之冤，搏膺请帝。
良夫之酷，被发叫天。姚苌害苻坚而率鬼相攻。
陶继斩乐伎而诉天得理。
汉灵帝杀宋后而上天震怒。宋废帝杀宫女而佞倖肆殃。高昂杀奴京兆而膏血淋漓。陈悦杀贺拔岳而精神恍惚。
徐温发朱瑾之尸，因得病而改葬。张凑收杲卿之发，因见梦而立祠。
彭妻嗜杀，而死于不义之奴。胡笃诬夫，而亡于不育之孕。商仲堪葬水漂之槨。邹润父埋西土之尸。周簿丧于土囊，而二盗莫匿。刘昌瘗其枯骨，而众鬼谢恩。
城阳王报祖仁之仇。周文王许君礼之葬。如斯类者，盖未暇缕计也。
至于昆虫之眇微，亦皆禀命于洪造。如董君渡蚁。方父焚蛇。刘之亨放鱼。裴安祖活雉。老僧哺鹆。李令瘗羊。金仙咒蛛。
桓邈救鸭。</p>
<p>厥有感报，详眚可征。而况于人鬼屈伸之间，精魂变化之际乎。故曰：天纲不漏，人心难欺。阳明盛者，神启其衷。阴浊多者，鬼瞰其户，形诸梦寐，不有灵验哉。</p>
<h1 id="30-泛喻篇">30 泛喻篇</h1>
<p>泛喻不如切思，博评不如约说。梦寐所兆，事涉微茫。非约说而切思，将移神而荡志。故卫玠昧于梦想者，寡切思之功，而乐广善于剖析者，获约说之旨也。</p>
<p>《庄子》曰：方其梦也，不知其梦也。觉而后知其梦也。此语夫梦觉者也，而非所以语夫梦梦觉觉者也。知梦梦而觉觉，则达于死生之故。明于终始之端，梦亦觉也，觉亦梦也。梦亦觉也者，如庄子梦为蝴蝶，梁世子梦为鱼鸟是也。
觉亦梦也者，如太史刍狗之梦，周宣刍狗之占是也。若夫庐少年受邯郸之枕，功成寿终而黄粱未熟。
杨国忠得龟兹之枕，通仙渡海而玄境可游。
则是宇宙一枕也。进退荣枯，由枕窍出入者也。王起所谓梦里赢输，岂不诚然乎哉。嗟夫，梦之成也。又非可以一窍求矣。
《灵枢经》曰：“淫邪袭内，必发于梦，则泻其有余，补其不足，而梦可已也。”《内经》曰：“少阴之厥，令人妄梦，针刺违时，令人善梦，则合之五诊而脉可知也。”至于鲤湖仙庙，祈梦有征，盖川岳之灵，知人休咎，故托梦而泄其几眹尔。</p>
<p>而融高之草可以占梦，岂非蓍荚之类通于人心者乎。然元魏诏诛沙门，以明帝金人之梦出于虚妄。此固避邪之确论，要非占梦之圆机。不然，则周之盛时，文治大兴，何以得吉梦而拜受。金之世祖，华言未谙，何以卜梦寐而兴师也耶。自卫国嬖人，谗逐太叔。自安虏立祠，援梦以欺帝。杨妻生子，引梦以欺夫。而占梦之术，始不可凭。而梦始不可占矣。悲乎！岂梦之不效哉，吾之述逸旨也，其梦乎？其觉乎？吾不自觉也，是亦梦也矣。后之君子，试览逸旨而耳吾曩梦。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>