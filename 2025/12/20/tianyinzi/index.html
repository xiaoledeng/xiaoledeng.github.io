<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《天隐子》司马承祯 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《天隐子》司马承祯</h2>

</div>



<div class="meta">
  <div><span data-pagefind-meta="date">2025-12-20</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/x/">#X</a></span>
      </div>
  </div>

<div class="content">
  <h1 id="序">序</h1>
<p>神仙之道，以长生为本。长生之要，以养气为先。夫气受之于天地，和之于阴阳。阴阳神虚谓之心，心主昼夜寤寐，谓之魂魄。如此，人之身大率不远乎神仙之道。天隐子，吾不知其何许人，著书八篇，包括秘妙，殆非人间所能力学。观夫修炼形气，养和心虚，归根契于伯阳，遗照齐于庄叟。长生久视，无出是书。承祯服习道风，惜乎世人夭促真寿，思欲传之同志，使简易而行。信哉。自伯阳而来，唯天隐子而已矣。</p>
<p>谨序。</p>
<h1 id="神仙">神仙</h1>
<p>人生时禀得虚气，精明通悟，学无滞塞，则谓之神宅。神于内遗照，于外自然，异于俗人，则谓之神仙。故神仙亦人也。在于修我虚气，勿为世俗所论折，遂我自然，勿为邪见所凝滞，则成功矣。喜怒哀乐爱恶欲七者，情之邪也。风寒暑湿饥饱劳逸八者，气之邪也。去此邪，成仙功也。</p>
<h1 id="易简">易简</h1>
<p>易曰：天地之道易简者，何也？</p>
<p>天隐子曰：天地在我首之上，足之下，开目尽见，无假繁巧而言，故曰易简。简者，神仙之德也。</p>
<p>经曰：至道不繁，至人无为。然则以何道求之？</p>
<p>曰：无求不能知，无道不能成。凡学神仙，先知易简。苟言涉奇诡，适足使人执迷，无所归本，此非吾学也。世人学仙，及为仙所迷者有矣，学炁反为炁所病者有矣。</p>
<h1 id="渐门">渐门</h1>
<p>易有渐卦，老氏有妙门。人之修真达性，不能顿悟，必须渐而进之，安而行之，故设渐门。一曰斋戒，二曰安处，三曰存想，四曰坐忘，五曰神解。何谓斋戒？曰澡身虚心。何谓安处？曰深居静室。何谓存想？曰收心复性。何谓坐忘？曰遗形忘我。何谓神解？曰万法通神。是故习此五渐之门者，了一则渐次至二，了二则渐次至三，了三则渐次至四，了四则渐次至五，神仙成矣。</p>
<h1 id="斋戒">斋戒</h1>
<p>斋戒者，非蔬茹饮食而已，澡身非汤浴去垢而已。盖其法在节食调中、磨擦畅外者也。夫人禀五行之气，而食五行之物，而实自胞胎有形也，呼吸精血，岂可去食而求长生。但世人不知休粮服气，道家权宜，非永绝食粒之谓也。食之有斋戒者，斋乃洁净之务，戒乃节慎之称。有饥即食，食勿令饱，此所谓调中也。百味未成熟勿食，五味大多勿食，腐败闭气之物勿食，此皆宜戒也。手常磨擦，皮肤温热，熨去冷气，此所谓畅外也。久坐久立久劳役，皆宜戒也。此是调理形骸之法。形坚则气全，是以斋戒为渐门之首矣。</p>
<h1 id="安处">安处</h1>
<p>何谓安处？曰：非华堂邃宇、重裀广榻之谓也。在乎南向而坐，东首而寝，阴阳适中，明暗相半。屋无高，高则阳盛而明多。屋无卑，卑则阴盛而暗多。故明多则伤魄，暗多则伤魂，人之魂阳而魄阴，苟伤明暗，则疾病生焉。此所谓居处之室，尚使之然。况天地之气，有亢阳之攻肌，淫阴之侵体，岂不防慎哉。修养之渐，倘不法此，非安处之道。</p>
<p>术曰：吾所居室，四边皆窗户，遇风即阖，风息即开。吾所居座，前帘后屏，太明则下帘以和其内暎，太暗则卷帘以通其外曜。内以安心，外以安目，心目皆安矣。明暗尚然，况大多事虑、大多情欲，岂能安其内外哉。故学道以安处为次。</p>
<h1 id="存想">存想</h1>
<p>存谓存我之神，想谓想我之身。闭目即见自己之目，收心即见自己之心。心与目皆不离，我身不伤，我神则存，想之渐也。凡人目终日视他人，故心亦逐外走，终日接他事，故目亦逐外瞻。营营浮光，未尝复照，奈何不病且夭邪？是以归根曰静，静曰复命，诚性存存，众妙之门。此存想之渐，学道之功半矣。</p>
<h1 id="坐忘">坐忘</h1>
<p>坐忘者，因存想而得也，因存想而忘也。行道而不见其行，非坐之义乎？有见而不行其见，非忘之义乎？何谓不行？曰心不动故。何谓不见？曰形都泯。故天隐子暝而不视。</p>
<p>或者悟道，乃退曰：道果在我矣。我果何人哉？天隐子果何人哉？于是彼我两忘，了无所照。</p>
<h1 id="神解">神解</h1>
<p>一斋戒，谓之信解。言无信心，即不能解。二安处，谓之闲解。言无闲心，即不能解。三存想，谓之慧解。言无慧心，即不能解。四坐忘，谓之定解。言无定心，即不能解。信定闲慧四门通神，谓之神解。故神之为义，不行而至，不疾而速，阴阳变通，天地长久，兼三才而言谓之易。</p>
<p>《系辞》曰：易穷则变，变则通，通则久。齐万物而言，谓之道德。老子《道经》、《德经》是也。本一性而言，谓之真如。天隐子生乎易中，死乎易中，动因万物，静因万物，邪由一性。真由一性，是以生死、动静、邪真，吾皆以神而解之，在人谓之仙矣。在天曰天仙，在地曰地仙。故神仙之道五归一门。谓五渐终同归于仙矣。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>