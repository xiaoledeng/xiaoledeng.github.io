<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《王阳明全集·节选·易》王守仁 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《王阳明全集·节选·易》王守仁</h2>

</div>



<div class="meta">
  <div><span data-pagefind-meta="date">2025-12-12</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/iching/">#IChing</a></span>
      <span><a href="https://xiaoledeng.github.io/tags/dao/">#Dao</a></span>
      </div>
  </div>

<div class="content">
  <h1 id="语录三">语录三</h1>
<p>问：《易》，朱子主卜筮，程《传》主理，何如？</p>
<p>先生曰：卜筮是理，理亦是卜筮。天下之理孰有大于卜筮者乎？只为后世将卜筮专主在占卦上看了，所以看得卜筮似小艺。不知今之师友问答，博学、审问、慎思、明辨、笃行之类，皆是卜筮。卜筮者，不过求决狐疑，神明吾心而已。《易》是问诸天，人有疑，自信不及，故以《易》问天，谓人心尚有所涉，惟天不容伪耳。</p>
<h1 id="外集二">外集二</h1>
<h2 id="纪梦并序">纪梦并序</h2>
<p>正德庚辰八月廿八夕，卧小阁，忽梦晋忠臣郭景纯氏以诗示予，且极言王导之奸，谓世之人徒知王敦之逆，而不知王导实阴主之。其言甚长，不能尽录。觉而书其所示诗于壁，复为诗以纪其略。嗟乎！今距景纯若干年矣，非有实恶深冤郁结而未暴，宁有数千载之下尚怀愤不平若是者耶！</p>
<p>秋夜卧小阁，梦游沧海滨。海上神仙不可到，金银宫阙高嶙峋。中有仙人芙蓉巾，顾我宛若平生亲；欣然就语下烟雾，自言姓名郭景纯。携手历历诉衷曲，义愤感激难具陈。切齿尤深怨王导，深奸老猾长欺人。</p>
<p>当年王敦觊神器，导实阴主相缘夤。不然三问三不答，胡忍使敦杀伯仁？寄书欲拔太真舌，不相为谋敢尔云！敦病已笃事已去，临哭嫁祸复卖敦。事成同享帝王贵，事败乃为顾命臣。几微隐约亦可见，世史掩覆多失真。袖出长篇再三读，觉来字字能书绅。开窗试抽《晋史》阅，中间事迹颇有因。因思景纯有道者，世移事往千余春；若非精诚果有激，岂得到今犹愤嗔！不成之语以筮戒，敦实气沮竟殒身。人生生死亦不易，谁能视死如轻尘？烛微先几炳《易》道，多能余事非所论。取义成仁忠晋室，龙逄龚胜心可伦。是非颠倒古多有，吁嗟景纯终见伸！御风骑气游八垠。彼敦之徒草木粪土臭腐同沉沦！</p>
<p>我昔明《易》道，故知未来事。时人不我识，遂传耽一技。一思王导徒，神器良久觊。诸谢岂不力？伯仁见其底。所以敦者佣，罔顾天经与地义。不然百口未负托，何忍置之死！我于斯时知有分，日中斩柴市。我死何足悲，我生良有以！九天一人抚膺哭，晋室诸公亦可耻。举目山河徒叹非，携手登亭空洒泪。王导真奸雄，千载人未议。偶感君子谈中及，重与写真记。固知仓卒不成文，自今当与频谑戏。倘其为我一表扬，万世万世万万世。</p>
<p>右晋忠臣郭景纯自述诗，盖予梦中所得者，因表而出之。</p>
<h1 id="山东乡试录">山东乡试录</h1>
<h2 id="河出图洛出书圣人则之">河出图洛出书圣人则之</h2>
<p>天地显自然之数，圣人法之以作经焉。甚矣！经不徒作也。天地不显自然之数，则圣人何由而法之以作经哉？《大传》言卜筮而推原圣人作《易》之由，其意盖谓《易》之用也不外乎卜筮，而《易》之作也则法乎《图》、《书》。是故通于天者河也，伏羲之时，天降其祥，龙马负《图》而出，其数则以五生数统五成数而同居其方，是为数之体焉。中于地者洛也，大禹之时，地呈其瑞，神龟载《书》而出，其数则以五奇数统四偶数而各居其所，是为数之用焉。《图》、《书》出矣，圣人若何而则之？彼伏羲则图以画卦，虚五与十者，太极也；积二十之奇，而合二十之偶，以一二三四而为六七八九，则仪象之体立矣；析四方之合以为乾、坤、坎、离，补四隅之空以为况、震、巽、艮，则八卦之位定矣。是其变化无穷之妙，何莫而不本于图乎？大禹则《书》以叙畴，实其中五者，皇极也；一五行而二五事，三八政而四五纪，第于前者，有序而不乱也；六三德而七稽疑，八庶征而九福极，列于后者，有条而不紊也。是其先后不易之序，何莫而不本于《书》乎？吁！圣人之作《易》，其原出于天者如此，而卜筮之用所以行也欤！大抵《河图》、《洛书》相为经纬，八卦九章相为表里，但伏羲先得乎《图》以画卦。无所待于《书》；大禹独得乎《书》以叙畴，不必考于《图》耳。若究而言之，则《书》固可以为《易》，而《图》亦可以作《范》，又安知《图》之不为《书》，《书》之不为《图》哉？噫！理之分殊，非深于造化者，其孰能知之。</p>
<h1 id="世德纪">世德纪</h1>
<h2 id="王性常先生传张壹民">王性常先生传·张壹民</h2>
<p>王纲字性常，一字德常。弟秉常、敬常，并以文学知名。性常尤善识鉴，有文武长才。少与永嘉高则诚族人元章相友善，往来山水间，时人莫测也。元末尝奉母避兵五泄山中。有道士夜投宿，性常异其气貌，礼敬之，曰：「君必有道者，愿闻姓字。」道士曰：「吾终南隐士赵缘督也。」与语达旦，因授以筮法。且为性常筮之曰：「公后当有名世者矣。然公不克终牖下。今能从吾出游乎？」性常以母老，有难色。道士笑曰：「公俗缘未断，吾固知之。」遂去。诚意伯刘伯温微时常造焉。性常谓之曰：「子真王佐才，然貌微不称其心，宜厚施而薄受之。老夫性在丘壑，异时得志，幸勿以世缘见累，则善矣。」后伯温竟荐性常于朝。</p>
<p>洪武四年，以文学征至京师。时性常年已七十，而齿发精神如少壮。上问而异之。亲策治道，嘉悦其对，拜兵部郎中。未几，潮民弗靖，遂擢广东参议，往督兵粮。谓所亲曰：「吾命尽兹行乎？」致书与家人诀，携其子彦达以行。至则单舸往谕，潮民感悦，咸扣首服罪，威信大张。回至增城，遇海寇曹真窃发，鼓噪突至，截舟罗拜，愿得性常为帅。性常谕以逆顺祸福，不从，则厉声叱骂之。遂共扶舁之而去。贼为坛坐性常，日罗拜请不已。性常亦骂不绝声，遂遇害。时彦达亦随入贼中，从旁哭骂求死。贼欲并杀之。其酋曰：「父忠而子孝，杀之不祥。」与之食，不顾。贼悯其诚孝，容令缀羊革裹尸，负之而出，得归葬禾山。</p>
<p>洪武二十四年，御史郭纯始备上其事。得立庙死所，录用彦达。彦达痛父以忠死，躬耕养母，麄衣恶食，终身不仕。性常之殁，彦达时年十六云。</p>
<h2 id="遁石先生传胡俨">遁石先生传·胡俨</h2>
<p>翁姓王氏，讳与准，字公度，浙之余姚人，晋右军将军羲之之裔也。父彦达，有隐操。祖广东参议性常，以忠死难。朝廷旌录彦达，而彦达痛父之死，终身不仕。悉取其先世所遗书付翁曰：「但毋废先业而已，不以仕进望尔也。」翁闭门力学，尽读所遗书。乡里后进或来从学者，辄辞曰：「吾无师承，不足相授。」因去从四明赵先生学《易》。赵先生奇其志节，妻以族妹而劝之仕。翁曰：「昨闻先生『遁世无闷』之诲，与准请终身事斯语矣。」赵先生愧谢之。</p>
<p>先世尝得筮书于异人，翁暇试取而究其术，为人筮，无不奇中。远近辐辏，县令亦遣人来邀筮。后益数数，日或二三至。翁厌苦之，取其书对使者焚之曰：「王与准不能为术士，终日奔走公门，谈祸福。」令大衔之。翁因逃入四明山石室中，不归者年余。时朝廷督有司访求遗逸甚严。部使者至县，欲起翁。令因言曰：「王与准以其先世尝死忠，朝廷待之薄，遂父子誓不出仕，有怨望之心。」使者怒，拘翁三子，使人督押，入山求之。翁闻益深遁，坠崖伤足。求者得之以出。部使见翁创甚，且视其言貌坦直无他。翁亦备言其焚书逃遁之故。使者悟，始释翁。见翁次子世杰之贤，因谓翁曰：「足下不仕，终恐及罪，宁能以子代行乎？」不得已，遂补世杰邑庠弟子员。而翁竟以足疾得免。翁谓人曰：「吾非恶富贵而乐贫贱；顾吾命甚薄，且先人之志，不忍渝也。」又曰：「吾非伤于石，将不能遂栖遁之计，石有德于吾，不敢忘也。」因自号遁石翁云。</p>
<p>翁伟貌修髯，精究《礼》、《易》，著《易微》数千言。尝筮居秘图湖阴，遇《大有》之《震》，谓其子曰：「吾先世盛极而衰，今衰极当复矣。然必吾后再世而始兴乎？兴必盛且久。」</p>
<p>至是翁没且十年，而世杰以名儒宿学膺贡，来游南雍。大司成陈公一见，待以友礼，使毋就弟子列；命六堂之士咸师资之。俨忝与同舍，受世杰教益为最多，而相知为最深，因得备闻翁之隐德，乃私为志之若此。</p>
<p>昔人有言：公侯子孙必复其始。王氏自汉吉、祥至祥、览，皆以令德孝友垂江左。联绵数百祀，门第之盛，天下莫敢望。中微百余年，天道未为无意也。元末时，其先世尝遇异人，谓其后必有名世者出；而翁亦尝再世而兴之筮。今世杰于翁亦再世矣，充世杰之道，真足以弘济天下，而能澹然爵禄不入其心，古所谓「富贵不能淫，贫贱不能移，威武不能屈」者，吾诚于世杰见之，异时求当天下之大任者，非世杰而谁乎？则异人之言，与翁之筮，于是始可验矣。</p>
<h2 id="海日先生墓志铭杨一清">海日先生墓志铭·杨一清</h2>
<p>正德己卯，宁濠称乱江西，鸠集群盗，发数千艘而东，远近震动。巡抚南赣都御史王守仁伯安传檄邻境，举兵讨贼。时其父南京吏部尚书王公致仕居会稽。有传伯安遇害者，人谓公曰：「盍避诸？」公曰：「吾儿方举大义，吾避安之。」或曰：「伯安既仇贼，贼必阴使人行不利于公，避之是也。」公笑曰：「吾儿能弃家讨贼，吾何可先去，以为民望。祖宗功泽在天下，贼行且自毙。吾为国大臣，恨老不能荷戈首敌。即有不幸，犹将与乡里子弟共死此城耳。」因使人趣郡县，宜急调兵粮为备；禁讹言，勿令动摇人心。乡人窃视公宴然如常时，众志亦稍稍定。盖不旬月而伯安之捷报至矣。初，贼濠东下，将趋南都。伯安引兵入南昌，夺其巢。贼闻大恐，急旋舟。伯安帅吉安知府今都宪伍君文定等大战于鄱阳湖。贼兵风靡，遂擒濠，并其党与数千人，献俘于阙。呜呼！自古奸雄构乱，虽有忠臣义士，必假以岁月，乃能削平祸难。伯安奋戈一呼，以身临不测之渊，呼吸之间，地方大定。公闻变从容，群嚣众惑，屹然不为动。伯安得直前徇国，不婴怀回顾以成懋绩。公之雅量，伯安之忠义，求之载籍，可多见哉？</p>
<p>及是武庙南巡，权奸妒功，构飞语陷伯安，迹甚危。众虑祸且及家，公寂若无闻。辛巳，今皇帝入嗣大统，始下诏表扬伯安之功。召还京师，因得便道归省。寻论功封奉天翊运推诚宣力守正文臣，特进光禄大夫柱国新建伯。又以廷推兼南京兵部尚书，参赞机务。锡之诰券，封公勋阶爵邑如子，俾子孙世其爵。适公诞辰，伯安捧觞为寿。公蹙然曰：「吾父子乃得复相见耶！贼濠之乱，皆以汝为死矣，而不死。以为事难猝平，而平之。然此仗宗社神灵，朝廷威德，岂汝一书生所能办。比谗构横行，祸机四发，赖武庙英明保全。今国是既定，吾父子之荣极矣。然福者祸之基，能无惧乎！古云：『知足不辱，知止不殆。』吾老矣，得父子相保牖下，孰与犯盈满之戒，覆成功而毁令名者耶？」伯安跪曰：「谨受教。」公自是日与姻党置酒宴乐。岁暮，旧疾作。嘉靖壬午春二月十二日，终于正寝。得年七十有七。未属纩时，使者以部咨将新命至，公尚能言，趣诸子曰：「不可以吾疾废礼，宜急出迎。」既成礼，偃然而逝。</p>
<p>讣闻，上赐谕祭，命有司治葬事。伯安偕诸弟卜以卒之明年秋八月某日，葬公郡东天柱峰之南之原，具书戒使者诣镇江请予铭公墓。予曩官外制官太常，接公班行不鄙，谓予以知言见待。予迁南京太常，辱赠以文。公校文南畿，道旧故甚洽。正德丁卯，取嫉权奸，归致仕；予亦避谗构，谢病归，杜门不接宾客。公直造内室，慰语久之。伯安又予掌铨时首引置曹属，号知己。公铭当予属。顾以江西之变，关系公父子大节，特先书之。乃按公门人国子司业陆君深所著状，摘而叙之曰：</p>
<p>公姓王氏，讳华，字德辉，号实庵，晚号海日翁。尝读书龙泉山中。学者称为龙山先生。上世自琅琊徙居会稽之山阴，又自山阴徙余姚。四世祖讳性常，有文武才。国初为诚意伯所荐，仕至广东参议。峒苗为乱，死之。高祖讳彦达，号秘湖渔隐。</p>
<p>年十六，裹父尸自苗壤归葬。痛父死忠，布蔬终其身，人称孝子。曾祖讳与准，号遁石翁。学精于《易》，尝筮得《震》之《大有》，谓其子曰：「吾后再世其兴，兴其久乎？」祖讳世杰，号槐里子，以明经贡为太学生卒。父讳天叙，号竹轩。初以公贵封修撰，后与槐里公俱赠嘉议大夫礼部右侍郎，今以伯安功，俱追封新建伯。祖妣孟氏，封淑人。妣岑氏，累封太淑人，进封太夫人。</p>
<p>公生正统丙寅九月。孟淑人梦其姑抱绯衣玉带一童子授之曰：「妇事吾孝，孙妇亦事汝孝。吾与若祖丐于上帝，以此孙畀汝，世世荣华无替。」故公生以今名名，长兄以荣名，符梦也。</p>
<p>公生而警敏，始能言，槐里公口授以诗歌，经耳辄成诵。稍长，读书过目不忘。</p>
<p>六岁，与群儿戏水滨。见一客来濯足，已大醉，去，遗其所提囊。取视之，数十金也。公度其醒必复来，恐人持去，以投水中坐守之。少顷，其人果号而至。公迎谓曰：「求尔金邪？」为指其处。其人喜，以一锭为谢，却不受。</p>
<p>年十一，从里师授业，日异而月不同。岁终，里师无所施其教。</p>
<p>年十四，尝与诸子弟读书龙泉山寺。寺故有妖物为祟，解伤人；寺僧复张皇其事，诸生皆丧气走归。公独留居，妖亦寖灭。僧以为异，假妖势恐，且试之百方，不色动。僧谢曰：「君天人也，异时福德何可量！」</p>
<p>弱冠，提学张公时敏试其文，与少傅木斋谢先生相甲乙，并以状元及第奇之，名遂起，故家世族争礼聘为子弟师。浙江方伯祁阳宁君良择师与张公。张公曰：「必欲学行兼优，无如王某者。」宁亲造其馆，宾礼之，请为子师，延至祁阳，湖湘之士闻而来从者踵相接。居宁之梅庄别墅。墅中积书数千卷，日夕讽诵其间，学益进。祁俗好妓饮，公峻绝之，三年如一日，祁士有化服者。</p>
<p>归，连举不利。成化庚子，发解浙江第二人。</p>
<p>明年辛丑，廷试第一甲第一人，授翰林院修撰。甲辰，充廷试弥封官。丁未，同考会试。弘治改元，戊申，与修《宪庙实录》，充经筵官。己酉，满九载，以竹轩公忧去。癸丑，服阕，迁右春坊右谕德。</p>
<p>丙辰，命为日讲官，赐金带四品服。公讲筵音吐明畅，词多切直，每以勤圣学，戒逸豫，亲仁贤，远邪佞为劝。孝庙嘉纳焉。内侍李广方贵幸；尝讲《大学衍义》，至唐李辅国结张后表里用事，众以事颇涉嫌，欲讳之，公朗然诵说，无少避忌，左右皆缩头吐舌。上乐闻之不厌。罢讲，遣中官赐尚食。</p>
<p>皇太子出阁，诏选正人辅导，用端国本。公卿多荐公。自是日侍东宫讲读，眷赐加隆。</p>
<p>戊午，命主顺天乡试。辛酉，再主乡试应天，得士为多。壬戌，迁翰林院学士，食从四品禄，命授庶吉士业，修《大明会典》为纂修官。书成，迁詹事府少詹事，兼学士，掌院事，与编纂《通鉴纂要》。是岁迁礼部右侍郎，仍兼日讲。武庙嗣位，遣祭江淮诸神。乞便道归省。以岑太夫人年高，乞归便养，不允。</p>
<p>明年改元，丙寅，瑾贼窃柄，士夫侧足立，争奔走其门，求免祸。公独不往。瑾衔之。时伯安为兵部主事，疏瑾罪恶。瑾矫诏执之，几毙廷杖，窜南荒以去。瑾复移怒于公。寻知为微时所闻名士，意稍解，冀公一见，且将柄用焉。公竟不往，瑾益怒。丁卯，迁南京吏部尚书，犹以旧故慰言，冀必往谢，公复不行。遂推寻礼部旧事与公本不相涉者，勒令致仕。既归，有以其同年友事诬毁之者。人谓公当速白，不然且及罪。公曰：「是焉能浼我？我何忍讦吾友？」后伯安复官京师，闻士夫论及此，将疏辨于朝。公驰书止之曰：「汝将重吾过邪？」</p>
<p>公性至孝。初，竹轩公病报至，当道以不受当迁官，宜出受新命，公卧家不出，日忧惧不知所为。逾月，讣始至，恸绝几丧生。襄葬穴湖山，遂庐墓下。墓故虎穴，虎时群至，不为害，久且益驯，人谓孝感。比致仕，岑太夫人年近百岁，公寿逾七十，犹朝夕为童子嬉戏以悦亲；左右扶掖，不忍斯须去侧。太夫人卒，块苫擗踊，过毁致疾。及葬，徒跣数十里，疾益甚，竟以是不起。</p>
<p>处诸昆弟笃友爱，禄食赢余，恒与共之，视其子若己出。气质醇厚，坦坦自信，不立边幅。议论风生，由衷而发，广廷之论，入对妻孥无异语。人有片善，亟称之；有急，恻然赴之。至人有过恶，则尽言规斥，不少回曲，坐是多遭嫉忌。然人谅其无他，则亦无深怨之者。识宏而守固，百务纷沓，应之如流。至临危疑震荡，众披靡惶惑，独卓立毅然不为变若是。盖有人不及知者矣。</p>
<p>公之学一出于正，书非正不读。客有以仙家长生之术来说者，则峻拒之曰：「修身以俟命，吾儒家法。长生奚为？」俭素自持，货利得丧，不屑为意。楼居厄于火，赀积一空。亲朋来救焚者，款语如常。为诗文取达意，不以雕刻为工，而自合程度。所著有《龙山稿》、《垣南草堂稿》、《礼经大义》诸书，《杂录》、《进讲余抄》等稿，共四十六卷，藏于家。</p>
<p>初配赠夫人郑氏，渊静孝慈，与公起微寒，同贫苦，躬纺绩以奉舅姑。既贵，恭俭不衰。寿四十一，先公三十六年卒。继室赵氏，封夫人。侧室杨氏。子男四：长即伯安，守仁名，别号阳明子，其学邃于理性，中外士争师之，称阳明先生。次守俭，太学生。次守文，郡庠生。次守章。女一，适南京工部都水郎中同邑徐爱。初，郑夫人祔葬穴湖，已而改殡郡南石泉山。石泉近有水患，乃卜今地葬公云。</p>
<p>惟古贤人君子未遇之时，每以天下国家为己任。出而登仕，其所遭际不同，而其志有遂有不遂，非人之所能为也。公少负奇气，壮强志存用世。顾其职业恒在文字间，而未能达之于政。际遇孝宗，讲筵启沃，圣心简在，柄用有期。不幸龙驭上宾，弗究厥用。晚登八座，旋见沮于权奸，偃蹇而归。岂非天哉！然有子如伯安，所建立宏伟卓荦，凡公之所欲为，噤而不得施用者，皆于其子之身而显施大发之，公又亲及见之，较之峻登大受既久且专，而泯然无闻于世者，其高下荣辱宜何如也？王氏之先，有植槐于庭，荫后三公者，遁石翁《大有》之占，其类是乎？铭曰：</p>
<p>孰不有母，孰如公母寿。七十之叟，傞傞拜舞，百岁而终，归得其所。孰不有子，公子天下士。亶其忠勤，以事其事，不有其身，惟徇之义。是子是父，允文允武，勋在册府，帝锡之爵土。其生不负而殁不朽，铭以要诸久。</p>
<h2 id="海日先生行状陆深">海日先生行状·陆深</h2>
<p>先生姓王氏，讳华，字德辉，别号实庵，晚复号海日翁。尝读书龙泉山中，学者又称为龙山先生。其先出自晋光禄大夫览之曾孙、右军将军羲之，由琅琊徙居会稽之山阴。后二十三代孙迪功寿又自山阴徙余姚。至先生之四世祖，广东参议性常，又五世矣。参议博学，善识鉴，有文武长才，与永嘉高则诚族人元章相友善，往来山水间，时人莫测也。诚意伯刘伯温微时尝造焉。参议谓曰：「子真王佐才，然异时勿累老夫则善矣。」伯温既贵，遂荐以为兵部郎中，擢广东参议。卒死于苗难。高祖讳彦达，号秘湖渔隐。</p>
<p>渔隐年十六，自苗中裹父尸归葬，朝夕哭墓下。痛父以忠死，麄衣恶食，终身不仕，乡里以孝称之。曾祖讳与准，号遁石翁。伟貌修髯，精究《礼》、《易》，著《易微》数千言。居秘湖阴，尝筮得《大有》之《震》，谓其子曰：「吾先世盛极而衰，今衰极当复矣。然必吾后再世而始兴乎？兴必盛且久。尔虽不及显，身没亦与有焉。」祖讳世杰，号槐里子。以明经贡为太学生。卒赠嘉议大夫，礼部右侍郎。祖妣孟氏，赠淑人。父讳天叙，别号竹轩。封翰林院修撰，赠礼部右侍郎。妣岑氏，封太淑人。</p>
<p>正统丙寅九月甲午，先生生。先夕，孟淑人梦其姑赵抱一童子绯衣玉带授之曰：「新妇平日事吾孝，今孙妇事汝亦孝。吾与若祖丐于上帝，以此孙畀汝，子孙世世荣华无替。」故先生生而以今名名，先生之长兄半岩先生以荣名，梦故也。先生生而警敏绝人。始能言，槐里先生抱弄之，因口授以古诗歌，经耳辄成诵。稍长使读书，过目不忘。</p>
<p>六岁时，与群儿戏水滨。见一客来濯足，已大醉，遗其所提囊而去。取视之，数十金也。先生度其人酒醒必复来，恐人持去，投水中，坐守之。有顷，其人果号泣而至。先生迎谓曰：「求尔金邪？」为指其处。其人喜跃，以一金谢。先生笑却之曰：「不取尔数十金，乃取尔一金乎？」客且惭且谢，随至先生家，无少长咸遍拜而去。</p>
<p>岑太夫人尝绩窗下，先生从旁坐读书。时邑中迎春，里儿皆竞呼出观，先生独安读书不辍。太夫人谓曰：「若亦暂往观乎？」先生曰：「大人误矣，观春何若观书？」太夫人喜曰：「儿是也，吾言误矣。」</p>
<p>年十一，从里师钱希宠学。初习对句；月余，习诗；又两月余，请习文。数月之后，学中诸生尽出其下。钱公叹异之曰：「岁终吾无以教尔矣。」县令呵从到塾，同学皆废业拥观，先生据案朗诵若无睹。钱奇之，戏谓曰：「尔独不顾。令即谓尔倨傲，呵责及尔，且奈何？」先生曰：「令亦人耳，视之奚为？若诵书不辍，彼亦便奈呵责也？」钱因语竹轩公曰：「公子德器如是，断非凡儿。」</p>
<p>十四岁时，尝与亲朋数人读书龙泉山寺。寺旧有妖为祟。数人者皆富家子，素豪侠自负，莫之信；又多侵侮寺僧，僧甚苦之。信宿妖作，数人果有伤者。寺僧因复张皇其事，众皆失气，狼狈走归。先生独留居如常，妖亦遂止。僧咸以为异。每夜分，辄众登屋号笑，或瓦石撼卧榻，或乘风雨雷电之夕，奋击门障。僧从壁隙中窥，先生方正襟危坐，神气自若。辄又私相叹异。然益多方试之，技殚，因从容问曰：「向妖为祟，诸人皆被伤，君能独无恐乎？」先生曰：「吾何恐？」僧曰：「诸人去后，君更有所见乎？」先生曰：「吾何见？」僧曰：「此妖但触犯之，无得遂已者，君安得独无所见乎？」先生笑曰：「吾见数沙弥为祟耳。」诸僧相顾色动，疑先生已觉其事，因佯谓曰：「此岂吾寺中亡过诸师兄为祟邪？」先生笑曰：「非亡过诸师兄，乃见在诸师弟耳。」僧曰：「君岂亲见吾侪为之？但臆说耳。」先生曰：「吾虽非亲见，若非尔辈亲为，何以知吾之必有见邪？」寺僧因具言其情，且叹且谢曰：「吾侪实欲以此试君耳。君天人也，异时福德何可量？」至今寺僧犹传其事。</p>
<p>天顺壬午，先生年十七，以三礼投试邑中。邑令奇其文，后数日，复特试之。题下，一挥而就。令疑其偶遇宿构，连三命题，其应益捷。因大奇赏，谓曰：「吾子异日必大魁天下。」远迩争礼聘为子弟师。提学松江张公时敏考校姚士，以先生与木斋谢公为首，并称之曰：「二子皆当状元及第，福德不可量也。」方伯祁阳宁公良择师于张公。张曰：「但求举业高等，则如某某者皆可。必欲学行兼优，惟王某耳。」时先生甫逾弱冠，宁亲至馆舍讲宾主礼，请为其子师。延至家，湖湘之士翕然来从者以数十。在祁居梅庄别墅。墅中积书数千卷，先生昼夜讽诵其间，不入城市者三年。永士有陈姓者，闻先生笃学，特至梅庄请益。间取所积书叩之，先生皆默诵如流。陈叹曰：「昔闻『《五经》笥』，今乃见之。」祁俗好妓饮，先生峻绝之。比告归，祁士以先生客居三年矣，乃秘两妓于水次，因饯先生于亭上，宿焉。客散，妓从秘中出。先生呼舟不得，撤门为桴而渡。众始叹服其难。</p>
<p>始，先生在梅庄，尝一夕梦迎春，归其家，前后鼓吹幡节，中导白土牛，其后一人舆以从，则方伯杜公谦也。既觉，先生以竹轩公、岑太夫人皆生于辛丑，谓白为凶色，心恶之，遂语诸生欲归。诸生坚留之。宁生曰：「以纮占是梦，先生且大魁天下矣。夫牛，丑属也，谓之一元大武；辛，金属，其色白；春者，一岁之首也，世以状元为春元，先生之登，其在辛丑乎？故事送状元归第者，京兆尹也，其时杜公殆为京兆乎？」先生以亲故，遂力辞而归。舟过洞庭，阻风君山祠下，因入祠谒。祝者迎问曰：「公岂王状元邪？」先生曰：「何从知之？」祝者曰：「畴昔之夕，梦山神曰：『后日薄暮有王状元来。』吾以是知之。」先生异其言，与梅庄之梦适相协，因备纪其事。自是先生连举不利，至成化庚子，始以第二人发解。</p>
<p>明年辛丑，果状元及第；杜公为京兆，悉如其占云。</p>
<p>是岁授官翰林院修撰。甲辰廷试进士，为弥封官。丁未充会试同考官。弘治改元，与修《宪庙实录》，充经筵官。己酉，秩满九载，当迁。闻竹轩疾，即移病不出。当道使人来趣，亲友亦交劝之且出迁官，若凶闻果至，不出未晚也。先生曰：「亲有疾，已不能匍匐归侍汤药，又逐逐奔走为迁官之图，须家信至，幸而无恙，出岂晚乎？」竟不出。</p>
<p>庚戌正月下旬，竹轩之讣始至，号恸屡绝。即日南奔，葬竹轩于穴湖山，遂庐墓下。墓故虎穴，虎时时群至。先生昼夜哭其傍，若无睹者。久之益驯，或傍庐卧，人畜一不犯，人以为异。</p>
<p>癸丑服满。升右春坊右谕德，充经筵讲官。尝进劝学疏，其略谓：</p>
<p>贵缉熙于光明。今每岁经筵不过三四御，而日讲之设，或间旬月而始一二行，则缉熙之功，无亦有间欤？虽圣德天健，自能乾乾不息。而宋儒程颐所谓涵养本原，薰陶德性者，必接贤士大夫之时多，而后可免于一暴十寒之患也。</p>
<p>上然其言，御讲日数。</p>
<p>丙辰三月，特命为日讲官，赐金带四品服。四月，以选正人端国本，公卿会推为东宫辅导。戊午三月，又命兼东宫讲读，眷赐日隆。是岁，奉命主顺天府乡试。辛酉，又奉命主应天乡试。壬戌，升翰林院学士，从四品俸。寻命教庶吉士鲁铎等。继又命与纂修《大明会典》。</p>
<p>逾年书成，升詹事府少詹事，兼翰林院学士。五月，复命与编《通鉴纂要》。六月，升礼部右侍郎，仍兼日讲。上以先生讲释明赡，故特久任。是岁冬，命祭江淮诸神，乞便道归省。还朝以岑太夫人年迈屡疏乞休，以便色养。不允。寻升礼部左侍郎。</p>
<p>明年，武宗皇帝改元。贼瑾用事，呼吸成祸福。士大夫奔走其门者如市。先生独不之顾。时先生元子今封新建伯方为兵部主事，上疏论瑾罪恶。瑾大怒，既逐新建，复迁怒于先生。然瑾微时尝从先生乡人方正习书史，备闻先生平日处家孝友忠信之详，心敬慕之，先生盖不知也。瑾后知为先生，怒稍解。尝阴使人语，谓于先生有旧，若一见可立跻相位。先生不可。瑾意渐拂。丁卯，升南京吏部尚书。瑾犹以旧故，使人慰之曰：「不久将大召。」冀必往谢。先生又不行。瑾复大怒。然先生乃无可加之罪，遂推寻礼部时旧事与先生无干者，传旨令致仕。先生闻命忻然，束装而归，曰：「吾自此可免于祸矣。」</p>
<p>既而有以同年友事诬毁先生于朝者，人咸劝先生一白。先生曰：「某吾同年友，若白之，是我讦其友矣。是焉能浼我哉？」竟不辨。后新建复官京师，闻士夫之论，具本奏辨。先生闻之，即驰书止之曰：「是以为吾平生之大耻乎？吾本无可耻，今乃无故而攻发其友之阴私，是反为吾求一大耻矣。人谓汝智于吾，吾不信也。」乃不复辨。</p>
<p>历事三朝，惟孝庙最知。末年尤加眷注，屡因进讲，劝上勤圣学，戒逸豫，亲仁贤，远邪佞。上皆虚心嘉纳。故事讲官数人当直者，必先期演习，至上前犹或盩张失措。先生未尝豫习，及进讲，又甚条畅。一日，上已幸讲筵，直讲者忽风眩仆地。众皆遑遽，共推先生代，先生从容就案，展卷敷析，尤极整暇。众咸服其器度。内侍李广方贵幸，尝于文华殿讲《大学衍义》，至唐李辅国与张后表里用事，诸学士欲讳不敢言，先生特诵说朗然，开讽明切。左右闻者皆缩头吐舌，而上乐闻不厌。明日罢讲，命中官赐食。中官密语先生云：「连日先生讲书明白，圣心甚喜，甚加眷念。」先生自庆知遇，益用剀切。上亦精勤弥励。讵意孝庙升遐，先生志未及行，亦偃蹇而归矣。天道如斯，呜呼悲夫！</p>
<p>先生气质醇厚，平生无矫言饰行，仁恕坦直，不立边幅。与人无众寡大小，待之如一。谈笑言议，由衷而发，广庭之论，入对妻孥，曾无两语。人有片善，称之不容口；有急难来控者，恻然若身陷于沟阱，忘己拯救之，虽以此招谤取嫌，亦不恤；然于人有过恶，亦直言规切，不肯少回曲，以是往往反遭嫉忌，然人亦知其实心无他，则亦无有深怨之者。先生才识宏达，无所不可。而操持坚的，屹不可动。百务纷沓，应之沛然，未尝见其有难处之事。至临危疑震荡，众多披靡惶恐，而先生毅然卓立，然未尝以此自表现，故人之知者罕矣。为诗文皆信笔立就，不事雕刻，但取词达而止。所著有《龙山稿》、《垣南草堂稿》、《礼经大义》诸书，《杂录》、《进讲余抄》等稿，共四十六卷。</p>
<p>先生孝友出于天性，禄食盈余，皆与诸昆弟共之，视诸昆弟之子不啻己出。竹轩公及岑太夫人色爱之养，无所不至。太夫人已百岁，先生亦寿逾七十矣，朝夕为童子色嬉戏左右，抚摩扶掖，未尝少离。或时为亲朋山水之邀，乘舟暂出，忽念太夫人，即蹙然反棹。及太夫人之殁，寝苫蔬食，哀毁逾节，因以得疾。逮葬，跣足随号，行数十里，于是疾势愈增。病卧逾年，始渐瘳。然自是气益衰。</p>
<p>先生素闻宁濠之恶，疑其乱，尝私谓所亲曰：「异时天下之祸，必自兹人始矣。」令家人卜地于上虞之龙溪，使其族人之居溪傍者买田筑室，潜为栖遁之计。至是正德己卯，宁濠果发兵为变。远近传闻骇愕，且谓新建公亦以遇害，尽室惊惶，请徙龙溪。先生曰：「吾往岁为龙溪之卜，以有老母在耳。今老母已入土，使吾儿果不幸遇害，吾何所逃于天地乎？」饬家人勿轻语动。已而新建起兵之檄至，亲朋皆来贺，益劝先生宜速逃龙溪。咸谓新建既与濠为敌，其势必阴使奸人来不利于公。先生笑曰：「吾儿能弃家杀贼，吾乃独先去以为民望乎？祖宗德泽在天下，必不使残贼覆乱宗国，行见其败也。吾为国大臣，恨已老，不能荷戈首敌。倘不幸，胜负之算不可期，犹将与乡里子弟共死此城耳。」因使趣郡县宜急调兵粮，且禁讹言，勿令摇动。乡人来窃视先生，方晏然如平居，亦皆稍稍复定。不旬月，新建捷至，果如先生所料。亲朋皆携酒交庆。先生曰：「此祖宗深仁厚泽，渐渍人心，纪纲法度，维持周密，朝廷威灵，震慑四海，苍生不当罹此荼毒。故旬月之间，罪人斯得，皆天意也。岂吾一书生所能办此哉？然吾以垂尽之年，幸免委填沟壑；家门无夷戮之惨；乡里子弟又皆得免于征输调发；吾儿幸全首领，父子相见有日；凡此皆足以稍慰目前者也。」诸亲友咸喜极饮，尽欢而罢。</p>
<p>已而武庙南巡，奸党害新建之功，飞语构陷，危疑汹汹，旦夕不可测。群小侦伺，旁午于道。或来先生家，私籍其产宇丁畜，若将抄没之为。姻族皆震撼，莫知所出。先生寂若无闻，日休田野间，惟戒家人谨出入，慎言语而已。辛巳，今上龙飞，始下诏宣白新建之功，召还京师。新建因得便道归省。寻进南京兵部尚书，封新建伯。遣行人齑白金文绮慰劳新建，遂下温旨存问先生于家，兼有羊酒之赐。适先生诞辰，亲朋咸集。新建捧觞为寿。先生蹙然曰：「吾父子不相见者几年矣。始汝平寇南赣，日夜劳瘁，吾虽忧汝之疾，然臣职宜尔，不敢为汝忧也。宁濠之变，皆以为汝死矣，而不死；皆以事为难平矣，而卒平。吾虽幸汝之成，然此实天意，非人力可及，吾不敢为汝幸也。谗构朋兴，祸机四发，前后二年，岌乎知不免矣。人皆为汝危，吾能无危乎？然于此时惟有致命遂志，动心忍性，不为无益，虽为汝危，又复为汝喜也。天开日月，显忠遂良，穹官高爵，滥冒封赏。父子复相见于一堂，人皆以为荣，吾谓非荣乎？然盛者衰之始，福者祸之基，虽以为荣，复以为惧也。夫知足不辱，知止不殆，吾老矣，得父子相保于牖下，孰与犯盈满之戒，覆成功而毁令名者邪？」新建洗而跽曰：「大人之教，儿所日夜切心者也。」闻者皆叹息感动。于是会其乡党亲友，置酒燕乐者月余。岁且暮，疾复作。新建率其诸弟日夜侍汤药。壬午正月，势转剧。二月十二日己丑，终于正寝。享年七十有七。临绝，神识精明，略无昏愦。时朝廷推论新建之功，进封先生及竹轩、槐里，皆为新建伯。是日部咨适至，属疾且革。先生闻使者已在门，促新建及诸弟曰：「虽仓遽，乌可以废礼？尔辈必皆出迎。」闻已成礼，然后偃然瞑目而逝。</p>
<p>先生始致政归，客有以神仙之术来说者。先生谢之曰：「人所以乐生于天地之间，以内有父母、昆弟、妻子、宗族之亲，外有君臣、朋友、姻戚之懿，从游聚乐，无相离也。今皆去此，而槁然独往于深山绝谷，此与死者何异？夫清心寡欲，以怡神定志，此圣贤之学所自有。吾但安乐委顺，听尽于天而已，奚以长生为乎？」客谢曰：「神仙之学，正谓世人悦生恶死，故其所欲而渐次导之。今公已无恶死悦生之心，固以默契神仙之妙，吾术无所用矣。」先生于异道外术一切奇诡之说，廓然皆无所入。惟岑太夫人稍崇佛教，则又时时曲意顺从之，亦复不以为累也。</p>
<p>先生既归，即息意丘园，或时与田夫野老同游共谈笑，萧然形迹之外。人有劝之，宜且闭门养威重者。先生笑曰：「汝岂欲我更求作好官邪？」性喜节俭，然于货利得丧，曾不以介意。尝构楼居十数楹，甫成而火，赀积为之一荡。亲友来救焚者，先生皆一一从容款接，谈笑衎衎如平时，略不见有仓遽之色。人以是咸叹服其德量云。</p>
<p>先生元配赠夫人郑氏，渊靖孝慈，与先生共甘贫苦。起微寒，躬操井臼，勤纺绩以奉舅姑。既贵而恭俭益至。寿四十九，先先生三十六年卒。继室赵氏，封夫人。侧室杨氏。子四人：长守仁，郑出，南京兵部尚书，封新建伯。次守俭，杨出，太学生。次守文，赵出，郡庠生。次守章，杨出。一女，赵出，适南京工部都水郎中同邑徐爱。始郑夫人殡郡南之石泉山，已而有水患，乃卜地于天柱峰之阳而葬先生焉。</p>
<p>深，先生南畿所录士也。暨于登朝，获从班行之末，受教最深；又辱与新建公游处，出入门墙最久。每当侍侧讲道之际，观法者多矣。正德壬申秋，以使事之余，迂道拜先生于龙山里第。扁舟载酒，相与游南镇诸山，乃休于阳明洞天之下。执手命之曰：「此吾儿之志也。大业日远，子必勉之。」临望而别。呜呼！深鄙陋无状，不足以窥见高深，然不敢谓之不知先生也。谨按王君琥所录行实，泣而叙之，将以上于史官，告于当世之司文柄者，伏惟采择焉。</p>
<h1 id="传记增补祭文增补">传记增补·祭文增补</h1>
<h2 id="新建伯文成王先生世家耿定向">新建伯文成王先生世家·耿定向</h2>
<p>先生有言曰：「豪杰而不圣贤者有之，未有圣贤而不豪杰者。」盖尝上下古今，三代以还，不具论孔孟后负豪杰才者，类溺于质矣。优入圣域者诚尠。逎潜心学圣，以名理著称者，原本才质足拟古豪杰士，固不数数然也。惟我昭代文成王先生，亶乎豪杰之才，而圣贤学者，孟子以后鲜与匹矣。顾其受才英迈，骀宕不羁，少乏狥齐之誉，而人伦所遭又多不幸，且逢世艰危，任肩重钜，其应用施措，有难以绳矩律者。以此世之姱修荘士，或泥其迹，不欲深究其学，而一二及门承传者，识及质淆，见超至靡，只窃其绪言而张皇之，行多不掩，因缘饰以异说，致使先生学竟湮郁不彰。忧世卫道者，至谓先生借寇兵，赍盗粮，岂不悲哉？愚本据先生生平所历，著世家，中特述其经尝险阻，为明怆惩悟人之因，而尤详其晚年省悔克治之切，以著其修證之实。世豪杰士，勿徒昵耳，而直反之躬，不自咎往，而亟图更其新。先生我师哉？维时见知闻知者，多在豫章举所知，述邹罗二先生传外，述泰州心斋传者，陆子静有言：「可使不识一字凡夫，立地作圣。」玩心斋先生良知旨，信立地作圣诀也。</p>
<p>先生姓王氏，讳守仁，字伯安，其先晋右军义之裔也。右军传二十三世，迪功郎寿，始自山阴徙余姚。传五世，曰纲字性常者，具文武才，国初为刘伯温荐，仕至广东参议，遇苗乱死之。参议生彦达，达伤父死难，不仕，号秘湖渔隐。渔隐生与准，是为先生高祖，精礼、易，永乐中辟举，避步墜石崖，伤足得免，因号遁石翁。翁生杰，以明经贡太学，号槐里子。生天叙，号竹轩，以子贵赠礼部右侍郎，后加赠如先生爵，累世载德，见诸名公所著传。赠公生华，是先生父，号海日，亦号龙山，成化辛丑赐进士及第第一人，仕至南京吏部尚书。母郑夫人娠十四月而诞先生，成化壬辰九月丁亥也。</p>
<p>先生生五岁始言，即能诵赠公所恒读书，赠公讶之，封曰：「儿往耳而默记之也。」尚书公及第，先生方十龄，赠公携于京师，过金山，饮客命赋诗。先生赋曰：「金山一点大如拳，打破淮扬水底天。醉倚妙高台上月，玉箫吹彻洞龙眠。」客惊异，复命赋蔽月山房诗。曰：「山近月远觉月小，便道此山大于月。若人有眼大如天，还见山小月更阔。」卓志超识，其夙植耶。比至京就塾，尝闻塾师以科第为第一等事，先生中不然曰：「科第上有圣贤事当为者。」赠公闻而奇之。</p>
<p>丙午，年十五，游居庸，慨然有经略四方志。是时畿辅、秦、楚患盗，拟上书阙下，尚书公斥之，乃止。</p>
<p>弘治改元戊申，年十七，外舅诸公宦豫章，往就甥馆，合卺毕，闲步铁柱宫，见道士静坐，与语，悦之，遂相对终夕。归越过广信，谒娄一斋谅。谅故游聘君康斋门者，为语「圣人为必可至」，深契焉。先生故好谑，自是常端坐省言，同业者未信。先生曰：「吾昔放逸，今知遇，当改也。」</p>
<p>壬子，年二十一，举乡试入京，为考亭格物学，觉烦苦无得，乃贬为词章。</p>
<p>明年下第，时相李文正戏呼为来科状元，且曰：「试以吾言作赋。」先生援笔立就，惊羡为「天才天才」云。念疆圉多警，乃留意兵法。寻有疾，复谈养生术。</p>
<p>己未，年二十八，成进士，观政工部，与海内名士乔宇、汪俊、李梦阳、何景明、顾璘、徐祯卿、边贡辈学古文词。已差督造王威宁墳，事竣，谢弊不受，受其佩剑，以符所梦也。应诏上边务八事。</p>
<p>逾年，授刑部主事，创制《囹圄巡警规》，至今遵之。嗣差视谳江北，便游九华，闻岩洞有异人，历崄访之。异人初不语，徐曰：「周茂叔、程伯淳若家好秀才，可归求之。」先生会心焉。</p>
<p>壬戌秋，请告归越，年三十二，究心二氏之学，筑洞阳明麓，日夕勤修习，静中内照，形躯如水晶宫，忘己忘物，忘天忘地，混与太虚同体。有欲言而不得者，常思遗弃世累而不能置。念于祖母岑及尚书公，久之，悟此念生自孩提，人之种性，灭绝种性，非正学也。</p>
<p>甲子，聘主山东试，识拔多名士，程录尽出其手，士林传诵焉。</p>
<p>明年门人始进，与甘泉湛公定交。尝谓「初志此学，几仆而兴，晚得友甘泉，而后吾志益坚，毅然不可遏」云。</p>
<p>正德改元丙寅，奄瑾窃柄，恶南台省戴铣、薄彦徽等攻己，逮系诏狱。先生抗疏救之，瑾矫诏收先生，杖谪贵州龙场驿驿丞。既行，瑾使人尾侦之，将甘心焉。先生至钱塘，讬迹投江，附估舫遁，倏遇飓风，飘至闽境。夜奔山径，叩寺求宿，不纳，则之别刹。刹故虎穴，穴僧恒趣旅客于中，而利其遗物于虎口。及先生至，虎绕刹咆哮，不及入。旦，僧知先生无恙，异之，乃要至寺，则前铁柱宫所晤道士在焉。因与商远遁意。道士曰：「公有亲在，且名满朝野，倘不逞之徒假姓名倡乱，家族危矣。」为筮之，遇《明夷》，遂泱策归，由武夷出广信，省尚书公于留都。</p>
<p>丁卯夏，徐曰仁、蔡宗衮、朱节受学。是秋三子子同举乡试，别先生。为序，明师友之义，具《文录》。冬，赴龙场。龙故在万山丛棘中，蛇虺魍魉，瘴疠蛊毒之交错。夷人鴂舌，语言不通。无居舍，始教之范土架木为小茇，己就石穴而处。从行三仆，以历险冒瘴，皆病，先生躬析薪汲水，作糜以饲，百方慰解之。目同旅行者，父子主仆骈首死焉。为文瘗之，而自为石槨以待。盖先生于时，因衡动忍，不惟得失荣辱胥已解脱，即死生一念亦为拚置。端居澄默以思，倏若神启，大解从前伎俩见趣，无一可倚，惟此灵昭不昧者，相为终始。不离伦物应感，而是是非非，天则自见。证之《六经》、四子，无不吻合，益信圣人之道，坦若大路，如此著《五经臆说》。与学者尝发格致旨。久之，夷人亦渐亲近，共伐木，为构龙冈书院、何陋轩、玩易窝居之。安宣尉来遗餽，却之。因申朝廷威信令甲，析其减驿之议。又讽之出兵，平阿买、阿扎之叛。盖不特忘在夷狄患难中，且有以行乎夷狄患难者。与贵阳学使席公书，往复质辨朱陆同异。席大省，著《明宽录》，而葺书院居先生，率诸生师事之。</p>
<p>庚午，量移庐陵令，时当论知行合一。初于门人徐曰仁发之，谓称：「人知孝知弟，必其能孝能弟，即知痛知痒，非本诸身，亦恶乎知？盖欲人反身默议。所以生生者，惟此知，故即知而行在其中，非闻见知解之知也。世儒局于习闻，执以考索为知，以摹拟为行，从来矣。」闻之多骇疑者。过常德、辰州，见冀元亨、蒋信、刘观时，成能卓静坐，后稍有悟，复示书曰：「于此着力，方有进步，顾须刊落声华，切己用功，重惩世亟标榜者。」在庐陵仅七月，政务开导人心，不事刑威，稽旧制，选里正三老，坐申明亭，讼者至，使劝解化诲，后几无讼。冬入觐。台州黄宗贤绾来问学，自言「于学有志，未实用功」。先生曰：「人患无志，不患无功。」后契良知旨，始纳贽称门人。卒为先生讬孤，以女取其胤子。</p>
<p>是年，先生升南刑部主事，寻改吏部验封司，会试为同考试官，识邹文荘于糊名卷中，一时人服其精鉴。同寮方叔贤献夫位在先生上，闻先生论学有契，遂肃贽受学。引疾归西樵，以卒其志。先生寻转文选员外郎，升考功司郎中。门人稍益进，谓王司成云凤曰：「仁，人心也，体本弘毅，识仁，则弘毅自不容已」云。已升南京太仆少卿，便归省。舟中与徐曰仁论《大学》宗旨。曰：「格物是诚意功夫。」曰仁因省「明善是诚身功夫，穷理是尽性功夫，道学问是尊德性功夫，博文是约礼功夫，惟精是惟一功夫」，知行合一旨大洞然。曰仁盖得于反身实体也。</p>
<p>逾年至滁。孟源问：「静坐中思虑纷杂，奈何？」曰：「思虑亦强禁绝不得，就其萌动处省克，到天理精明后，有物各付物意，自然精无杂思矣，所谓知止乃有定也。」</p>
<p>甲戌，升南京鸿肤卿，年三十五。薛尚谦侃、陆原静澄、郭善甫庆辈受业，先生往惩末俗卑污，来学者多就高明一路引掖。时见有流入空虚，为放言高论者，甚悔之。自是教学者存理去欲，为省克实功。谓黄宗贤曰：「学须立诚，从心体入微处用功。不然，则平日所谓学者，适以长傲，遂非。彼自谓高明光大，而不知堕于狼戾险嫉矣。」谓陆澄曰：「义理无定在，无穷尽，未可少有得即自足。尧舜之上善无尽。今学者于道，若管窥天，少有所见，遂傲然居之不疑。与人言论，不待其终，而先怀轻忽非笑心，訑訑之声音颜色，有道者侧观之，方为之悚息汗颜，而彼且悍然不顾，略无省悔，可哀已。」澄问：「论道者往往不同，何如？」曰：「道无方体，即天也。人尝言天，实未知天。若解道即天，何莫非道？彼局于一隅之见，以为道止如此。若解向里寻求，见得自己心体，即无处不是此道。亘古亘今，无终无始，更何同异？盖心即道，道即天，知心则知道知天矣。欲见此道，须从心上体忍始得。」澄问：「象山云『在人情事变上作工夫』，如何？」曰：「除了人情事变，即无事矣。喜怒哀乐，非人情乎？自视听言动，以至富贵贫贱，患难死生，皆事变也。事变惟在人情里，其要在致中和。」谓汪司成俊曰：「心统性情，寂感体用一原也。顾用显而易见，体微而难知。彼谓自朝至暮，未有寂然不动时，是惟见其用，未得其体也。善学者，因用识体耳。」又曰：「体用一源，有未发之中，即有发而中节之和。今人发不中节，可知其未发之中未全也。一或问「已发未发」。曰：「譬之钟声，未扣不可谓无，既扣不可谓有。未扣时，原足惊天动地；既扣时，亦止是寂天寞地。」澄问：「出入无时，莫知其乡。」曰：「心之本体原是如此，盖论本体，原无出入。若谓思虑运用是出，其主宰常昭昭，在此何出之有？既无所出，何人之有？出入只是动静，动静无端，何乡之有？」又曰：「心不可以动静分，体用动静，时也。即体而言用在体，即用而言体在用。谓静可见体，动可见用，则得精神言动，大率以收敛为主，发散是不得已，天地人物皆然。圣人到，位天地，育万物，从喜怒哀乐未发之中养来。后儒不明格物之说，见圣人无不知，无不能，乃于初学入门时，欲讲求得尽，岂有此理。」谓薛尚谦曰：「学专涵养者，日见其不足；鹜识见者，日见其有余。日不足者，日有余；日有余者，日不足矣。」又曰：「不致良知而溺闻见，是不务力，出而惟籴以给朝夕者，愚矣哉。」乙亥，临川陈惟浚九川见先生于龙江，述问答四条，后再见于虔州，述先生十五条，具《传习录》中。</p>
<p>丙子，年四十五，升佥都御史，巡抚南、赣、汀、漳等处。南赣当四省之交。漳南象湖、长富诸巢交于闽，贼魁詹师富等据之：其西横水、左溪、桶冈诸巢交于楚，贼魁谢志珊、蓝廷凤等据之；其东南三浰、九连诸巢交于粤，贼魁池中容等据之。不时四出劫掠，为患累年，三省抚臣往相观望，急则议请夹剿。每逾时，兵始集，集则贼已窜匿，徒麋饷费，为居民苦。而时宸濠等业已潜蓄不轨，阴与贼通，为之曲护，以此积至数十万众。前抚臣畏难引疾被论去。先生丁丑春莅任，始至，置二匣行台前，曰：「求通民情，原闻己过，念漳患孔棘，甫旬日即出师。」初以粤兵违节制失利，众议济师侯秋举，先生不可，躬率诸道进兵，趣上杭，出其不意，直捣象湖，乘胜破长富及水竹等四十余巢，漳南以平。</p>
<p>其年九月，疏上本兵，复请改授提督兼巡抚，得便宜行事，意盖微也。十月，成军而出，一鼓而破横水、左溪，再鼓而灭桶冈。三浰贼尤为悍黠，拟官僭号，为恶称矣。时闻各巢破，惧而佯款，阴增机阴穽毒，以虞王师。先生故休士归农，明年正月，计擒其渠魁，遂振旅复举，击其懈，又一鼓而破三浰，再鼓而下九连，其分合先后，算无遗策矣。捷奏，升副都御史，荫子锦衣卫，世袭千户。</p>
<p>先生莅赣，甫逾年，凡三捷皆役，不再籍，兵无挫刃，数十年负固不逞之凶，一旦殄荡，功何伟也。且念其初至，兵乏矣，第选民兵，立兵符，明赏罚以練之，而不征调狼达。土兵食匮矣，第疏通盐法，处商税以足之，而未始加赋编民。申保甲，谕告格于其始；立社学，举乡约，以和厥中；已开县治，置巡司，移邮驿，以图厥终。经略周而垂裕到今矣。先生在事，燕居则挽强习劳，出兵则跃马先驱。即倥偬中，时时朋来问学，挥尘谈道。其任事何勤，而神情又何暇裕耶。志珊就擒，先生讯之曰：「汝何策得众若此？」珊曰：「平生见世魁杰夫，多方招结，不轻放过也。」先生退谓九川曰：「吾侪求友，当如此矣。」其年刻《古本大学》、《朱子晚年定论》、《报太和少宰罗整菴钦顺书》，论格致甚辨。后《报顾华玉磷书》，尤辨。而拔本塞源论，发千古万物同体旨，订砭习相沿锢弊，可俟百世者。二书具《传习录》中。薛侃等刻《传习录》。修濂溪书院，以待四方来学。欧阳崇一德受学。崇一年最少，已举乡试，先生深器之。己卯，邹谦之守益来学，详具《本传》。</p>
<p>其年六月，奉勒勘处福建叛军，至丰城，闻宸濠反，急走小舸返吉安。飞章上变，与知府伍文定等定谋，徵兵各郡，并传檄鄰省，扶义勤王。先生于时以兵难卒集，且虞两都之无备也，乃为先声张疑，以逗遛贼兵，而又多方行间，以离其党。宸濠果迁延至七月初，发南昌，攻陷南康、九江，进围安庆。我师既集，佥请急救安庆。先生策曰：「南昌既已从逆，南康、九江又失守，我师深入与贼交持，如南昌绝我粮道，南康、九江之兵从中夹击，安庆必不能援，是腹背受敌，非策也。不如先举南昌，法所谓『攻所必救』是已。」乃誓师樟树，授伍文定等方略，如期俱至汎地。先生亲鼓之，三军兢奋登城，城遂拔，擒诸从逆居守者。先生入城，籍封府库，抚集居民，时贼攻安庆方急，闻南昌破，大恐。李士实等谋弃南昌，径趋南京，或从蕲黄直犯北阙。濠入前间，不听，悉众还。佥谓贼众，盛欲坚壁待援。先生度贼，进不得逞，还无所归，气已消沮，出奇击惰，便遂迎战于椎舍，三战，大破之，执濠并其宫嫔、遗孽、伪相李士实等，捷奏不宣。诸奸佞江彬等导上南巡，下制亲征，遣先锋谕先生纵濠鄱湖，俟驾至，临战执之，为悦，谋叵测矣。先生亟从越道献俘行在，而彬等率兵至南昌，飞语四出。先生道遇近侍张永，谂为珰中之有良者，为语江西隐祸可虞，即以俘属献，止上亲征，而卧病杭城寺中，取进止。久之，勒兼巡抚，还江西。</p>
<p>明年，上在留都，诸奸佞百方谗构，屡伪旨召先生，意图之。先生知，不赴。因谮先生有将心，试召之，必逆命。先生因永知其谋，时闻召，即乘小舫，取渔艇数十为卫，星夜破浪趣行在，至上新河，诸奸佞阻之，不得见。退次芜湖，已待命九华山。逾月，上使校觇之，谂先生晏坐草菴中，上始释曰：「王守仁学道人也，前言者诬矣。」乃复命还江西。先生过开先寺，刻石纪事，曰：「于赫皇威。神武不杀，如霆之震，靡击而折。神器有归，孰敢窥窃。天鉴于宸濠，式昭皇灵，嘉靖我邦国。」</p>
<p>其年夏，复如赣。至则阅兵，简武如常。门人危疑其间，请释兵还省，先生处之泰然，第曰：「二三子，何不讲学。」盖是时逆濠未死，诸奸佞素通濠得金钱者，多在上左右，已谂逆志，第以先生在赣，不敢动也。世第知先生擒濠之功之伟，不知先生惟时沉几曲算，内戢凶倖，外防贼党，抚定疮痍，激励将士，盖凛凛乎如持劲敌，如履春冰矣。濠伏诛，咨部院，雪冀元亨寃状。元亨楚人，濠以讲学为名，礼招之。元亨因以学规濠，濠不怿而返。先生卫之归后，构先生者波及之，故先生为雪云。</p>
<p>其年秋，还南昌。泰州王银服冠古服，执木简书诗为贽，以宾礼见。先生降阶迎，延上座，问：「何冠？」曰：「有虞氏冠。」「何服？」曰：「老莱子服。」曰：「学老莱乎？」曰：「然。」曰：「将止学其服，抑学其上堂诈跌掩面啼哭也。」银色动，坐渐侧，与反覆论格致旨。有省，乃反服执弟子礼。先生为易名艮，汝止。</p>
<p>辛巳，先生年五十，遗谦之书曰：「近从百死千难中信得致良知三字，真圣门正法眼藏，无不俱足。譬之操舟得舵，平澜浅濑，无不如意，虽遇颠风逆浪，亦可免于没溺。但恐学者易之，将作光景玩弄，不切实用功，负此知耳。」伦彦式以训来学，问：「学无静根，感物易动，处事多悔，奈何？」先生谓：「学无间于动静。其静也常觉，而未尝无，故常应；其动也常定，而未尝有，故常寂。动静皆有事焉，是为集义。集义自无祗悔云。」嗣谓聂文尉曰：「集义惟是致良知，实致良知，自勿忘，自无意必固我，自勿助，所谓必有事而勿忘勿助，以此有事非虚也。」尝谓王纯甫曰：「心外无善，心外无义，吾心之处，事事物物纯乎理，而无人为之杂，谓之善，非在事物，有定所之可求也。处物为义，是吾心得其宜义，非可袭而取也。格者格此，致者致此。若曰事事物物求至善，是离而二矣。」先生五疏乞省葬，其年始得允，归越。钱洪甫德洪率其同里孙应奎等七十余人受学。时辅臣恶本兵王琼甚，而先生奏捷疏，每归功本兵，盖谓：「平贼擒濠，以改提督得便宜，琼本谋也。」辅臣亦忌先生，以此滋不悦，捷奏，久不赏。嘉靖改元，始诏录先生功，封新建伯兼南京兵部尚书，参赞机务，三代赠封，如其爵。遗使迎晏，劳使至门，而海日公卒，先生宅忧，忌者又以锡晏劳费为辞，嗾言官论沮，服阕，竟不召。谗谤益起，虽封爵锡号，竟未与铁券岁米，一时勤王有功诸臣，中伤废斥几尽。先生不自安，累疏辞封，乞录诸勤王者功，竟格不行。</p>
<p>先生忧居在里，四方来学者踵至，署其门曰：「孔孟之训昭如日月，诸支离似是而非者，异说也。有志圣学者，归求诸孔、孟之训可矣。」</p>
<p>逾年，四方来学者弥众。郡守南元善大吉为先生辛未所录士也，守绍时闻良知旨，尝于先生前自省临政多过，谓先生何无言。先生曰：「吾已言之。吾尝言良知，良知固自知也。」自省加密。先生曰：「往镜未明，可得藏垢；今镜明矣，一尘难住，此入圣机也，勉之。」元善创稽山书院，以待来学。是年序礼记纂言，谓「礼原于天命之性，老荘外礼言性，故谓礼为道德之衰、仁义之失。世儒外性求礼，纷纭于器数仪文之末，而忘秩序之原云」。进贤舒国裳、国芬来学，先生与论律吕，谓：「求元声不在葭灰黍粒中，在此心能致中和。」先生于礼乐，盖深达本原如此。国裳疑敬畏累洒落。曰：「洒落生于天理常存，天理常存由戒惧之无间，敬畏固所以为洒落也。」答周道通问学，章凡七，皆发明良知旨。答陆原静问学，章凡十六，读者喜。澄善问，因见先生答问之教云。先生谓：「原静止在知解上转，不得已与之分疏耳。若信得良知，在良知上用功，千经万典，无不吻合，异端曲学，一勘尽破矣。」徐昌国谈长生术，尝谓：「居有不可超无，滞器非以融道。」先生曰：「去有超无，无将奚超？外器融道，道器为偶矣。子固未超未融乎。夫消息盈虚皆命也，纤巨内外皆性也，隐显寂感皆心也，存心尽性，顺命而已。」问：「冲举有诸？」曰：「尽鸢性者，可冲于天；尽鱼性者，可泳于渊；尽人之性者，可知化育也。」昌国怃然。曰：「命愚矣。」萧惠问死生。先生曰：「知昼夜，即知死生。」问昼夜。曰：「知昼则知夜。」曰：「昼有不知乎？」曰：「畴知昼哉？懵懵而生，蠢蠢而食，不著不察，终生梦昼也。惟息有养，瞬有存，惺惺不昧，通昼夜之道，而知更何生死。」谓陆澄曰：「仙家说虚，圣人岂能于虚上加得一毫实；佛家说无，圣人岂能于无上加得一毫有。但二氏不免义有虚无见在也。惟此良知之虚，便是天之太虚；良知之无，便是太虚之无形。圣人惟顺此良知发用，天地万物皆我良知发用流行中，更无物作障碍也。」语张元冲曰：「圣人尽性至命，何物不具？即吾尽性至命，能完养此身谓之仙，能不染世累谓之佛，二氏之用皆我之用，世儒不见圣学之全，故成二见分别耳。」先生于二氏，盖已洞悉其机要而范围之，顾其学自有宗也。尝曰：「世儒支离外索，求明物理，而不知吾心即物理。佛老空虚遗伦物，求明心而不知物理即吾心。析心与理，二之蔽也久矣。宋至周、程，始追寻孔、颜之宗，其无极太极，大公顺应之论，庶几精一之旨。象山之纯粹，和平虽若未逮，而直截简易，真有以接孟子之传，要其学之必求诸心，则一也。」尝别湛文简曰：「某溺于邪僻者二十年，后赖天启，沿周、程之说求之，始稍有觉。」谓储文懿曰：「世有周、程，吾得就弟子列，诚大幸。此不可得，诚得高弟而私淑焉，亦幸也。」其尊信如此。世窥二氏一斑者，辄掊击周、程，即孔、孟亦辩髦之，何其不怍哉？南元善疑博约先后训，先生著说解之，具《文录》中。</p>
<p>甲申，海宁董萝石云，年六十八，以诗闻江湖。间来见先生，与语有省，强纳贽受学。先生以师友之间礼遇之，为著《从吾道人记》，具《文录》中。士人有疑为学妨举业者。先生曰：「实志圣贤学者，犹治家，力产作业，致富厚宾，至出所有享之，乃自享尤无尽也。今世业举者，如治家不务居积，而惟日假贷以延宾，宾退而终为窭人矣。是求在外者也。」是岁从先生游者，遇比多中式，而钱梗、魏良政发解江、浙两省焉。士绅官司理者，憾为职业所萦，无暇为学，先生曰：「凡学官先事，离事为学，非吾格致旨也。即以听讼言，如因其应对无状而作恶，因其言语圆融而生喜，因其请讬而加憎，因其籍援而曲徇，或以冗剧而怠，或以浸谮而淆，皆私蔽也。惟良知自知之细，日省克不少偏枉，方是致知格物也。」一日王汝止出游归，先生问何见。对曰：「见市人皆圣人。」先生曰：「市人但见子是圣人也。」他日董萝石出游归，先生问如前。董对如汝止。先生曰：「此常事，何异也。」汝止时圭角未融，萝石初机乍解，见同答异，一裁之，一实之也。钱洪甫尝谓：「人品易知高者，如泰山在前，孰不知仰？」先生曰：「泰山不如平地也。」黄冈郭善甫挈其徒吴良吉走越受学，途中相与辨论未合，既至，郭属吴质之先生。先生方寓楼，不答所问，第目摄良吉者再，指所□盂，语曰：「此盂中下乃能盛此，此案下乃能载此盂，此楼下乃能载此案，地下乃能载此楼，惟下乃大也。」良吉退就舍。善甫问：「先生何语？」良吉涕泗横下，呜咽不能对。已，良吉归而安贫乐道，至老不负师门云。谓黄宗贤曰：「凡人躁浮忿欲，皆缘良知蔽塞，而后有大勇不能制而克也。《中庸》曰：『知耻近乎勇。』耻已良知蔽塞耳。今人以语言不能屈服人为耻，以意气不能凌轧人为耻，以愤怒嗜欲不得直意任情为耻。耻非可耻，而不知耻所当耻，舛矣。」宗贤时贰秩宗，常与朝议，有戆直风，故进之如此。一日寓寺中，有郡守见过，张燕行酒，在侍诸友弗肃酒，酒罢，先生喟曰：「诸友不用功，麻木可惧也。」友不达，请过。先生曰：「可问王汝止。」友就汝止问。汝止曰：「适太守行酒时，诸君良知安在？」众皆惕然。尝游阳明洞，随行者途中偶歌，先生回顾，歌者觉而止。至洞坐定，徐曰：「吾辈举止少有骇人处，便非曲成万物之心矣。」一友侍，眉间有忧思，先生顾谓他友曰：「良知固彻天彻地，近彻一身。一身不爽，不须许大事。第头上一发下乘，浑身即为不快，此中那容得一物耶？」友因自省。一日，市人閧而诟，甲曰：「尔无天理。」乙曰：「尔无天理。」甲曰：「尔欺心。」先生闻之，呼弟子曰：「听之，夫夫谆谆，讲学也。」弟子曰：「诟也焉云学？」曰：「汝不闻乎，曰天理，曰欺心，非讲学而何？」曰：「既为学，又焉诟？」曰：「夫夫也，唯知责诸人，不知反诸己。故也致良知者，惟反之自心，不欺此理耳。」先生察迩言，谨细节一语，点缀人鍜炼人，类如此。</p>
<p>丙戌，大吉南元善被黜，书来问学，惟以得闻学为幸，无一语及升沉得丧间。先生壮之，还书相勖，毕志此学，具《文录》中。欧阳崇一守六安，奏记问学，凡四条，答之，一言「良知非断思虑，良知发用之思，自是明白简易，无憧憧纷扰之患」。三言「致知非绝事，应实致良知，则行止生死，惟求自慊而不为困」。四言「致知非谓逆忆，致良知则知险知阻，自然明觉而人不能罔」。先生居里，谤议日炽，一日谓门弟子曰：「吾道非世俗所知」。时在侍者或谓先生功盛位崇，娼嫉者谤；或谓学驳宋儒，混同者谤；或谓有教无类，末保其往，或以身谤。先生曰：「莫有之，顾吾自知尤切也。盖吾往名根，未能尽脱，尚有乡愿掩护，意在念一任吾良知，真是真非，罔所覆藏，进于狂矣。」唐虞佐龙劝先生撤讲择交，先生报书，喻为金淘沙，不能舍沙求金云。聂文蔚豹奏记谓：「斯学直信于一人，虽不尽信于天下，道固自在，盖明己之能笃信也。」先生报书谓：「孔氏欲以其学通之人人者，实其一体之心不容自己，非祈人之信己知己也。」文蔚初见先生，未纳拜，后按闽闻讣，始为位哭称门生云。</p>
<p>先是岑猛叛两广，集兵讨猛，死。田州其党卢苏、王受相结复叛，提督姚镆发四省兵讨之，二年不克，岭南大困。言官石金、大臣席书等荐先生代镆。夏，命兼都察院左都御史，征思、田。濒行，王汝止以所契格物旨陈说志远矣。先生曰：「俟子他日自明之，引而不发，有以也。」先生又尝语薛尚谦曰：「有善无恶者理之静，有善有恶者气之殊。不作好作恶，惟循乎理，不动于气，此圣人之所以能裁成辅相也。佛氏则倚于无善无恶之见，一切不理，不可以治天下矣。」语黄宗贤曰：「圣人心如明镜，纤翳自无，不须磨刮。常人心如驳蚀镜，须痛加磨刮，方渐识本体。顾少有所见而任其习气昏蔽，不免流入禅释去也。」</p>
<p>其年秋，先生发越，中道吉安，语诸士友曰：「尧、舜生知安行，犹兢兢业业用困勉工夫。吾侪以困勉资，而欲坐享性安成功，大误也。」又曰：「良知之妙，真是周流太虚，变动不居，顾借以文过钸非，为害大矣。」先生若预知承学之弊，而叮咛若此，抑先生非徒以言语告戒也，盖身之矣。初第，上《安边八策》，世绝称为訏谟者。晚自省曰：「语中多抗励气，此气未除，而欲任天下事，其何能济？」筮仕刑曹，首禁狱吏取饭囚之余豢豕，世亦传为美谈。晚亦自省曰：「善归己矣，于人何？此不学之过也。」寓京，以书尽规门弟，至相牴有违言，自省曰：「不能积诚反躬，而徒腾口说，吾罪也。」在留都，人传谤书，心动，自讼曰：「终是名根消煞未尽，愧矣。」平赣贼后，语门弟曰：「吾每登堂行事，心体未能如朋友相对时，则不安。」或问宁藩事，曰：「富时只合如此，觉来尚有挥霍微动于气所在，使今日处之，更别也。」其反己之深切，而用功之密，类如此。比入粤，沿途咨询，悉猛反叛之因由，往当事者处之未当。念二酋既已授首，其遗孽亿万生灵，可格而抚者。惟是断藤峡及八寨诸贼，盘据反侧，久疒毒岭表，岭表为患苦耳。既至梧，乃开示恩信，苏受等遂自缚来归，降七万一千人。先生薄示惩，遣归农。</p>
<p>逾年春，遂班师，改田州为田宁府，立土官，散土目，设流镇制，为交趾蔽。刻石云：「爰告思、田，毋忘帝德。爰勒山石，昭此赫赫。文武神圣，率士之滨。凡有血气，莫不尊亲。」田州府勒石云：「田石平，田州宁；田水萦，田山迎；府治新，千万世，巩皇明。嘉靖岁，戊子春，新建伯王守仁，勒此石。勒此石，告后人。」遣苏受时，先生谕之曰：「朝廷育尔，宜有以报。」众皆顿首，愿效死。盖欲借其力，翦除断藤峡及八寨也。乃姑令归农，以候征发，约期日。至七月，先是召讨思、田。永顺、保靖土兵，还道出八寨，密与领兵官约束，乘其不备袭之，而檄苏受等兵相犄角，或遏其前，或截其后，或张左右翼夹击，诛斩剧贼以万计，悉定其地。《亲行相度夷险疏》，诸经略甚悉。霍文敏，广人也，言于上谓：「思州之乱，往兵连四省，麋费百万，止得五十日小宁。而守仁此举，不杀一卒，不费斗粟，遂使顽叛稽颡来服，雅舜格有苗不过也。至于八寨、断藤之举，尤有八善云。」捷奏，勒使赍奖至，而先生病矣，恳疏乞归，遂班师至南安，薨，时年五十七，嘉靖戊子十一月丁卯也。夙忌先生者，从中谮于上，抑其赏请，削夺官爵，赖肃皇明圣，怜先生功，以封爵本先朝信命，不允，但停卹典，子不得嗣封。</p>
<p>隆庆改元，上谕言官请赠新建侯，谥文成，制曰：「竭忠尽瘁，固人臣职分之常；崇德报功，实国家激劝之典。矧通侯班爵，崇亚上公，而节惠易名，荣逾华、袞。事必待乎论定，恩岂容以久虚。尔故原任新建伯、南京兵部尚书兼都察院左都御史王守仁，维狱降灵，自天佑命。爰从弱冠，屹为宇宙人豪：甫拜省郎，独奋乾坤正论。身濒危而志愈壮，道处困而造弥深。绍尧、孔之心传，微言式阐；倡周、程之道术，来学攸宗。蕴畜既宏，猷为丕著；遗艰投大，随试皆宜；戡乱解纷，无施勿效。闽、粤之箐巢尽扫，而擒纵如神；东南之黎庶举安，而文武足宪。爰及逆藩称乱，尤资仗钺渊谋。旋凯奏功，速于吴、楚之三月：出奇决胜，迈彼淮、蔡之中宵。是嘉社稷之伟勋，申盟带砺之异数。暨复抚夷两广，旋至格苗七旬。谤起功高，赏移罚重。爰遵遗诏，兼采公评。续相国之生对，时庸旌伐；追曲江之殊卹，庶以酬劳。兹特赠为新建侯，谥文成，锡之诰命。于戏。锺鼎勒铭，嗣美东征之烈；券纶昭锡，世登南国之功。永为一代之宗臣，实耀千年之史册。冥灵不昧，宠命其承。」</p>
<p>明年，子正億嗣封伯，某年卒。億子承勋嗣。</p>
<p>越万历十二年，今上俞廷臣议，从祀孔广朝。</p>
<p>楚黄天台耿生曰：先生少禀殊质，受才卓荦，于学无所不窥，尝泛览于词章，驰聘于孙吴，英迈不羁，虽其志有在，亦才所纵也。筮仕立朝，则以风节著；炳文，则以文章显；展采错事，则以政治称。平赣贼，讨藩逆，戡粤乱，树鸿猷，建茂勋，昭然烈矣。先生佥不以自多，而惟以明此绝学为己任。先生之学，故以致良知为宗也。罗文恭谓其学凡三变，其教亦三变，繄岂于此旨外别为转换加增哉？盖知之量，原无止极。先生之志宏且远，故于此学，惟一曰精，惟精日一，其精进亦自无已，而教亦因之也。缅怀先生习静阳明洞中时，若已有见矣。俾世浅薄者，觑斯光景，其不玩弄狂恣者几希，乃先生顾不自慊也，而精进焉。逮龙场，处困之极，豁然大悟，所谓有无、内外、动静、寂感，已能一之，不为二见矣，而犹不自已，所为求友资切者，何殷殷也。于时教人，尝提知行合一指，而学者局于习闻，难入间，教之默坐澄心，体认此理，而高明者，或乐简便而忘积累。先生虑之，故自涤留垢，时以存理去欲，省克立诚为教，盖即所体认者，而实体之非二见也。比当宸濠、张、许之难，军旅危疑中，自分呼吸俄顷，社稷安危，百万生灵，生死攸系，非直一身之休戚已者，于时第恃此知照察运用，倚著散，缓一毫不得，乃益信此知神感神应，圆机妙用，本来具足如是。以是自信，亦以此公之人人，自是为教，耑提致良知三字，盖默不假坐，而成心不待澄而定矣。尝迹先生生平，无论其辨析疑义，极深入微，发所未发，即谐俗谑谈，皆精义妙道也；无论其立言敷训，佥为世则，即发教公移，其睿智仁让，贯彻于孺孩奸宄矣；无论其宣猷策敌，机智若神，即陶铸英贤，所以裁成诱掖者，其盼睐指顾，一洪冶钳锤也。唯先生浑身彻体，亶一囊良知，朗炳焜爚，照耀千古哉。彼侈彼向上一机者，吾不知之矣。聆其谈，若空花海蜃；视其履，若燕适粤驰；厝之用，若涂饭尘羹；輓近以此学为诟病，无惑也。噫。人之所以寓形而生者，实惟此知；人之所以异于禽兽者，惟致此知。先生揭此旨示人，岂直为学者增媺标声哉。实起死而还之生，挈人伦而俾勿沦于异类也。吾侪诚不甘枉死，而求无忝所生；不安于异类，而思所以为人，奈何过惩乎。世之诟病者，而不反躬一默识乎哉。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2026 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>