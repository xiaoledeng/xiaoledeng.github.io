<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《福寿论》孙思邈 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《福寿论》孙思邈</h2>

</div>



<div class="meta">
  <div><span data-pagefind-meta="date">2025-07-11</span></div>
  <div>
    <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      </div>
  </div>

<div class="content">
  <p>圣人体其道而不为也，贤人知其祸而不欺也，达人断其命而不求也，信人保其信而静守也，仁者守其仁而廉谨也，士人谨其士而谦敬也，凡人昧其理而苟非为也，愚人执其愚而不惮也，小人反其道而终日为也。</p>
<p>福者，造善之积也；祸者，造不善之积也。鬼神盖不能为人之祸，亦不能致人之福，但人积不善之多而煞其命也。富贵者，以轻势取，为非分也；贫贱者，以佞盗取，为非分也。神而记之，人不知也。</p>
<p>夫神记者，明有阴籍之因。又按《黄庭内景》云夫人有万余神，主身三尸九虫，善恶童子录之奏上，况有阴冥之籍也。愚痴之人，神不足；神有余者，圣人也。亦不可一二咎而夺其人命也，亦有爵被人轻谤，及暴见贬黜，削其名籍，遭其横病者，多理辅不法所致也。理辅不正不死者，其寿余禄未尽也；正理辅而死者，算尽也。</p>
<p>贫者多寿，富者多促。贫者多寿，以贫穷自困，而常不足，不可罚寿；富者多促，而奢侈有余，所以折其命也，乃天损有余而补不足。亦有贫贱、饥冻、曝露其尸不葬者，心不吉之人也。德不足，是以贫焉；心不足，是以死焉。天虽然不煞，自取其毙也。不合居人间，承天地之覆载，戴日月之照临，此非人者也。</p>
<p>故有官爵之非分，车马之非分，妻妾之非分，已上谓之不仁之非分也；有屋宇之非分，粟帛之非分，货易之非分，已上谓之不俭之非分也。则神而记之，三年、五年、十年、二十年不过此，过此，神而追之则死矣。</p>
<p>官爵之非分者，崎岖而居之，贿赂而得之，德薄而执其位，躁求而窃其禄，求其躁取而必强，强而取之非分也，即有灾焉、病焉、死焉，神而记之，人不知也。</p>
<p>车马之非分，市马吝其价而焉，欲其良水草而不时，鞭勒而过度，奔走而不节，不知驱驰之疲，不知远近之乏，不护险阻之路，畜不能言，天哀力竭，此非分也，神已记之，人不知也。</p>
<p>妻妾之非分者，所爱既多，费用必广，淫逸之道，必在骄奢，金翠之有余，兰膏之有弃，恶贱其纹彩，厌饫其珍羞，人为之难，余为之易，人为之苦，汆为之乐，此非分也，神已记之，人不知也。</p>
<p>童仆之非分者，以良为贱，以是为非，苦不悯之，乐不容之，寒暑不念其勤劳，老病不矜其困惫，鞭挞不问其屈伏，陵辱不问其亲疏，此非分也，神已记之，人不知也。</p>
<p>屋宇之非分者，人不多构其广厦，价不厚而罚其工，人以不义之财，葺其无端之舍，功必至饰，必明斤斧血力，木石劳神，不知环堵之贫、蓬户之陋，此非分也，神已记之，人不知也。</p>
<p>粟帛之非分者，其植也广，其获也劳，其农也负，其利也倍，蓄乎巨廪，动余岁年，盗贼之羁縻，雀鼠之巢穴，及乎困农负债，利陷深冤，此非分也，神已记之，人不知也。</p>
<p>衣食之非分者，纹彩有余，余而更制，箱箧之无限，贫寒之不施，不念裸露之凌布素之不足，以致蠹鱼鼠口香黤腐烂，此非分也，神已记之，人不知也。</p>
<p>饮食之非分者，一食而其水陆，一饮而取其弦歌，其食也寡，其费也多，世之糠粝不充，此以膻腻有弃，纵其仆妾，委掷堡涂，此非分也，神而记之，人不知也。货易之利厚，不为非分，利外克人，此为非分。</p>
<p>接得非常之利者，祥也。小人不可以轻而受之，其所鬻者贱，所价者贵，彼之愚而我之贼。贼而得之者，祸也；幸而得之者，灾也；分而得之者，吉也；屈而得之者，福也。</p>
<p>夫人之死，非因依也，非痾瘵也，盖以积不仁之多，造不善之广，神而追之则矣。人若能补其过，悔其咎，布仁惠之恩，垂悯恤之念，德达幽冥，可以存矣，尚不能逃其往负之灾；不然者，其祸日多，其寿日促，金之得盈，福之已竭，且无义之富，血属共之，上之困焉，下之丧焉。如此者，于我如浮云，不足以为富也。</p>
<p>人若奉阴德而不欺者，圣人知之，贤人护之，天乃爱之，人以悦之，鬼神敬之。居其富而不失其富，居其贵而不失其贵，祸不及也，寿不折矣，攻劫之患去矣，水火之灾除矣，必可保生全天寿矣。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>