<!DOCTYPE html>
<html lang="zh">



<aside data-pagefind-ignore>
<head>
<meta charset="utf-8">
<meta name="viewport" content="width=device-width, initial-scale=1">
<meta name="google-site-verification" content="wVu0YjRHHVQnFGYaFYxdYucVcQMkAa11hcJpD_EARdY">
<meta name="author" content="X.L. Deng">
<meta name="referrer" content="always">
<script src="https://cdnjs.cloudflare.com/ajax/libs/mathjax/2.7.2/MathJax.js?config=TeX-MML-AM_SVG"></script><title>《明心宝鉴》范立本 - Xiao-Le Deng (邓小乐)</title>
<link rel="stylesheet" type="text/css" href="/css/main.css">
<link rel="icon" href="/logo/logo.ico" type="image/x-icon">
</head>
</aside>


<body>


<aside data-pagefind-ignore>
<header>
<div>
    <h1><a href="https://xiaoledeng.github.io/" target="_self">Xiao-Le Deng (邓小乐)</a></h1>
    
    
  </div>
  <nav><a href="/">Home</a><a href="/research/">Research</a><a href="/publications/">Publications</a><a href="/tools/">Tools</a><a href="/dao/">Dao</a><a href="/life/">Life</a><a href="/tags/">Tags</a><a href="/search/">Search</a><a href="/about/">About</a>
  </nav>

</header>

</aside>



<main data-pagefind-body>
<main>
  <article>
    <div class="title">
  <h2 data-pagefind-meta="title">《明心宝鉴》范立本</h2>

</div>



<div class="meta">
  <div><span data-pagefind-meta="date">2025-05-30</span></div>
  <div>
    <span><a href="https://xiaoledeng.github.io/tags/book/">#Book</a></span>
      <span><a href="https://xiaoledeng.github.io/tags/chineseclassics/">#ChineseClassics</a></span>
      <span><a href="https://xiaoledeng.github.io/tags/destiny/">#Destiny</a></span>
      <span><a href="https://xiaoledeng.github.io/tags/dao/">#Dao</a></span>
      <span><a href="https://xiaoledeng.github.io/tags/education/">#Education</a></span>
      </div>
  </div>

<div class="content">
  <h1 id="序">序</h1>
<p>夫为人在世，生居中国，禀三才之德，为万物之灵，感天地覆载，日月照临，皇王水土，父母生身，圣贤垂教。而从教者，达道为先。非博学无以广知，不明心无以见性。虽有生而知之者，近者奇稀。昔夏禹王闻善言，犹然下拜，何况凡世人乎？</p>
<p>曩古圣贤遗志经书，千言万语，只要教人为善。所以立仁义礼智信之法，分君子小人之品，别贤愚之阶，辨善恶之异。盖为经书嘉言善行甚多，所以今人览观习行者少。况今学者，不过学其文艺为先，未有先学德行为本。及今劝世，多劝修物外之善因，少劝为当行之善事。其昔贤文等书，亦乃于世流传。</p>
<p>今之好听善言，君子观以为奇，罔知古今之要语，是以使人迷惑其心，少欲闻圣贤日用常行之要道。以致不肯存心守分，强为乱作胡行。夫为善恶，祸福报应昭然。富贵贫贱，成败兴衰似梦，时刻须防不测，朝夕如履薄冰。常存一念中平，非横自然永息，存于其心，自然言行相顾，贯串无疑，所为焉从差误矣？</p>
<p>洪武二十六年岁次癸酉二月既望  武林后学范立本序</p>
<h1 id="重刊明心宝鉴序">重刊《明心宝鉴》序</h1>
<p>尝闻鉴能照物而妍媸无或遗也。《郁离子》曰：「明鉴照胆，不启栊帘之颜。」今以鉴名书，而有明心之益，不谓之宝而何哉？虽然鉴有照胆之明而栊帘之颜尚尤不启，矧能明其心乎？呜呼！通是说者，可谓知其道矣。何也？鉴固可以照形，而理尚可以明心，正汤之盘铭之意。有曰：汤以人之洗濯之心以去恶，如沐浴其身以去垢，故铭其盘。今书名《宝鉴》，是集群圣之大成，萃诸贤之蕴奥，其义惟在明善复初，穷理尽性，而有日新之益，其明心得不因此而明焉。予平生珍爱是书，于侍御之暇，朝夕披览，其所喜者，字句立意，多以忠孝为先。但其中文字多舛，遂播正拾遗，捐俸锓梓以广其传，俾人同归于忠孝之域矣。其于世教未必无小补云。</p>
<p>大明嘉靖岁次癸丑仲秋上浣之吉守庵曹玄序</p>
<h1 id="继善篇-第一-凡四十七条">继善篇 第一 凡四十七条</h1>
<p>子曰：「为善者，天报之以福；为不善者，天报之以祸。」</p>
<p>《尚书》云：「作善降之百祥，作不善降之百殃。」</p>
<p>徐神翁曰：「积善逢善，积恶逢恶。仔细思量，天地不错。善有善报，恶有恶报。若还不报，时辰未到。平生作善天加善，若是愚顽受祸殃。善恶到头终有报，高飞远走也难藏。行藏虚实自家知，祸福因由更问谁？善恶到头终有报，只争来早与来迟。闲中检点平生事，静里思量日所为。常把一心行正道，自然天地不相亏。」</p>
<p>《易》云：「积善之家必有馀庆，积不善之家必有馀殃。」</p>
<p>汉昭烈将终（《新刻音释明心宝鉴正文》，敕后主曰：「勿以恶小而为之，勿以善小而不为。」</p>
<p>庄子曰：「一日不念善，诸恶自皆起。」</p>
<p>西山真先生曰：「择善固执，惟日孜孜。」</p>
<p>耳听善言，不堕三恶。人有善愿，天必从之。</p>
<p>《晋国语》云：「从善如登，从恶如崩。」</p>
<p>太公（周代吕尚的称号。即姜太公。）曰：「善事须贪，恶事莫乐。」</p>
<p>颜子曰：「善以自益，恶以自损。故君子务其益以防损，非以求名且以远辱。」</p>
<p>太公曰：「见善如渴，闻恶如聋。为善最乐，道理最大。」</p>
<p>马援曰：「终身为善，善犹不足；一日行恶，恶自有馀。」</p>
<p>颜子曰：「君子见毫厘之善不可倾之，行有纤毫之恶不可为之。」</p>
<p>《易》曰：「出其言善，则千里应之；出言不善，则千里违之。」</p>
<p>但存心里正，不用问前程。但能依本分，前程不用问。若要有前程，莫做没前程。</p>
<p>司马温公《家训》：「积金以遗子孙，子孙未必能守；积书以遗子孙，子孙未必能读；不如积阴德于冥冥之中，以为子孙长久之计。」</p>
<p>心好命又好，发达荣华早。心好命不好，一生也温饱。命好心不好，前程恐难保。心命都不好，穷苦直到老。</p>
<p>《景行录》云：「以忠孝遗子孙者昌，以智术遗子孙者亡。以谦接物者强，以善自卫者良。」</p>
<p>恩义广施，人生何处不相逢？仇冤莫结，路逢险处难回避。</p>
<p>庄子云：「于我善者，我亦善之。于我恶者，我亦善之。我既于人无恶，人能于我无恶哉！」</p>
<p>老子曰：「善人，不善人之师。不善人，善人之资。」</p>
<p>老子曰：「柔胜刚，弱胜强。故舌柔能存，齿刚则折也。」</p>
<p>太公曰：「仁慈者寿，凶暴者亡。」</p>
<p>太公曰：「懦必寿昌，勇必夭亡。」</p>
<p>老子曰：「君子为善若水，拥之可以在山，激之可以过颡，能方能圆，委曲随形。故君子能柔而不弱，能强而不刚，如水之性也。天下柔弱莫过于水，是以柔弱胜刚强。」</p>
<p>《书》云：「为善不同，同归于理。为政不同，同归于治。恶必须远，善必须近。」</p>
<p>《景行录》云：「为子孙作富贵计者，十败其九。为人行善方便者，其后受惠。」</p>
<p>与人方便，自己方便。</p>
<p>日日行方便，时时发善心。</p>
<p>力到处，行方便。</p>
<p>千经万典，孝义为先；天上人间，方便第一。</p>
<p>《太上感应篇》曰：「祸福无门，惟人自招。善恶之报，如影随形。所以人心起于善，善虽未为，而吉神已随之。或心起于恶，恶虽未至，而凶神已随之。其有曾行恶事，后自改悔，久久必获吉庆，所谓转祸为福也。」</p>
<p>东岳圣帝垂训：「天地无私，神明暗察。不为享祭而降福，不为失礼而降祸。凡人有势不可倚尽，有福不可享尽，贫困不可欺尽。此三者乃天地循环，周而复始。故一日行善，福虽未至，祸自远矣。一日行恶，祸虽未至，福自远矣。行善之人，如春园之草，不见其长而日有所增。行恶之人，如磨刀之石，不见其损而日有所亏。损人安己，切宜戒之！」</p>
<p>一毫之善，与人方便。一毫之恶，劝人莫作。衣食随缘，自然快乐。</p>
<p>康节邵先生戒子孙曰：「上品之人，不教而善；中品之人，教而后善；下品之人，教亦不善。不教而善，非圣而何？教而后善，非贤而何？教亦不善，非愚而何？是知善也者，吉之谓也。不善也者，凶之谓也。吉也者，目不观非礼之色，耳不听非礼之声，口不道非礼之言，足不践非礼之地。人非善不交，物非义不取。亲贤如就芝兰，避恶如畏蛇蝎。或曰：不谓之吉人，则吾不信也。凶也者，语言诡谲，动止阴险，好利饰非，贪淫乐祸，嫉良善如仇隙，犯刑宪如饮食，小则殒身灭性，大则覆宗绝嗣。或曰：不谓之凶人，则吾不信也。《传》有之曰：『吉人为善，惟日不足。凶人为不善，亦惟日不足。』汝等欲为吉人乎？欲为凶人乎？」</p>
<p>《楚书》曰：「楚国无以为宝，惟善以为宝。」</p>
<p>子曰：「见善如不及，见不善如探汤。」</p>
<p>子曰：「见贤思齐焉。见不贤而内自省也。」</p>
<p>先儒曰：「一日或闻一善言，行一善事，此日方不虚生。」</p>
<p>行合道义，不卜自吉。行悖道义，纵卜亦凶。人当自卜，不必卜神。</p>
<p>我如为善，虽一介寒士，有人服其德。我如为恶，虽位极人臣，有人议其逆。</p>
<p>《周易》曰：「善不积不足以成名，恶不积不足以灭身。小人以小善为无益而弗为也，以小恶为无伤而弗去也，故恶积而不可掩，罪大而不可解。」</p>
<p>履霜坚冰至。臣弑其君，子弑其父，非一旦一夕之事，其由来者渐矣。</p>
<h1 id="天理篇-第二-凡十九条">天理篇 第二 凡十九条</h1>
<p>孟子曰：「顺天者存，逆天者亡。」</p>
<p>《近思录》云：「循天理，则不求利而自无不利。循人欲，则求利未得而害已随之。」</p>
<p>诸葛武侯曰：「谋事在人，成事在天。」</p>
<p>人愿如此如此，天理未然未然。</p>
<p>康节邵先生曰：「天听寂无音，苍苍何处寻？非高亦非远，都只在人心。」</p>
<p>人心生一念，天地悉皆知。善恶若无报，乾坤必有私。</p>
<p>玄帝垂训：「人间私语，天闻若雷。暗室亏心，神目如电。」</p>
<p>《忠孝略》曰：「欺人必自欺其心，欺其心必自欺其天。心其可欺乎？」</p>
<p>人可欺，天不可欺。人可瞒，天不可瞒。</p>
<p>世人要瞒人，分明把心欺。欺心即欺天，莫道天不知。天在屋檐头，须有听得时。你道不听得，古今放过谁？</p>
<p>湛湛青天不可欺，未曾举意我先知。劝君莫作亏心事，古往今来放过谁？！</p>
<p>人善人欺天不欺，人恶人怕天不怕。</p>
<p>人心恶，天不错。</p>
<p>皇天不负道心人，皇天不负孝心人，皇天不负好心人，皇天不负善心人。</p>
<p>《益智书》云：「恶错若满，天必戮之。」</p>
<p>庄子曰：「若人作不善得显名者，人不害，天必诛之。」</p>
<p>种瓜得瓜，种豆得豆。天网恢恢，疏而不漏。</p>
<p>深耕浅种，尚有天灾；利己损人，岂无果报？</p>
<p>子曰：「获罪于天，无所祷也。」</p>
<p>先儒曰：「非灾横祸，世人常叹无因。分付安排，皇天必自有说。」</p>
<p>若无后来报应，造物何以谢颜回？除却永劫灾殃，上帝胡私私曹操？</p>
<h1 id="顺命篇-第三-凡十六条">顺命篇 第三 凡十六条</h1>
<p>子夏曰：「死生有命，富贵在天。」</p>
<p>孟子曰：「行或使之，止或尼之，行止非人所能也。」</p>
<p>一饮一啄，事皆前定。</p>
<p>万事分已定，浮生空自忙。</p>
<p>万事不由人计较，一生都是命安排。</p>
<p>《景行录》云：「凡不可著力处，便是命也。」</p>
<p>会不如命，智不如福。</p>
<p>《景行录》云：「祸不可以免，福不可再求。」</p>
<p>《素书》云：「见嫌而不苟免，见利而不苟得。」福至不可苟求，祸至不可苟免。</p>
<p>《曲礼》曰：「临财毋苟得，临难毋苟免。」</p>
<p>子曰：「知命之人，见利不动，临死不怨。」</p>
<p>得一日过一日，得一时过一时。</p>
<p>紧行慢行，前程只有许多路。</p>
<p>时来风送滕王阁，运去雷轰荐福碑。</p>
<p>《列子》曰：「痴聋喑哑家豪富，智慧聪明却受贫。年月日时该载定，算来由命不由人。」</p>
<p>命里有终须有，命里无莫强求。</p>
<p>先儒曰：「世味非不浓艳，可以淡然处之。若富贵贫穷由我力取，则造物无权矣。」</p>
<h1 id="孝行篇-第四-凡十九条">孝行篇 第四 凡十九条</h1>
<p>《诗》云：「父兮生我，母兮鞠我。哀哀父母，生我劬劳。欲报深恩，昊天罔极。」</p>
<p>子曰：「身体发肤，受之父母，不敢毁伤，孝之始也。立身行道，扬名于后世，以显父母，孝之终也。」</p>
<p>孝之事亲，居则致其敬，养则致其乐，病则致其忧，丧则致其哀，祭则致其严。</p>
<p>故人不爱其亲而爱他人者，谓之悖德；不敬其亲而敬他人者，谓之悖礼。</p>
<p>君子之事亲孝，故忠可移于君；事兄弟，故顺可移于长；居家理，故治可移于官。</p>
<p>《曲礼》曰：「夫为人子者，出必告，反必面。所游必有常，所习必有业。恒言不称老，年长以倍则父事之，十年以长则兄事之，五年以长则肩随之。」</p>
<p>父母在，不远游，游必有方。</p>
<p>父母之年不可不知也。一则以喜，一则以惧。</p>
<p>父在观其志，父没观其行。三年无改于父之道，可谓孝矣。</p>
<p>伊川先生曰：「人无父母，生日当倍悲痛，更安忍置酒张乐以为乐，若具庆者可矣。」</p>
<p>太公曰：「孝于亲，子亦孝之。身既不孝，子何孝焉？」</p>
<p>孝顺还生孝顺子，忤逆还生忤逆儿。不信但看檐头水，点点滴滴不差移。</p>
<p>罗先生曰：「天下无不是的父母。」</p>
<p>养子方知父母恩，立身方知人辛苦。</p>
<p>孟子曰：「不孝有三，无后为大。」</p>
<p>养儿防老，积谷防饥。</p>
<p>曾子曰：「父母爱之，喜而不忘。父母恶之，惧而无怨。父母有过，谏而不逆。」</p>
<p>子曰：「五刑之属三千，而罪莫大于不孝。」</p>
<p>曾子曰：「孝慈者，百行之先莫过于孝。孝至于天，则风雨顺时；孝至于地，则万物化盛；孝至于人，则众福来臻。」</p>
<h1 id="正己篇-第五-凡百十七条">正己篇 第五 凡百十七条</h1>
<p>《性理书》云：「见人之善而寻己之善，见人之恶而寻己之恶，如此方是有益。」</p>
<p>《景行录》云：「不自重者取辱，不自畏者招祸。不自满者受益，不自是者博闻。」</p>
<p>子曰：「君子不重则不威，学则不固。主忠信。」</p>
<p>《景行录》云：「大丈夫当容人，无为人所容。」</p>
<p>人资禀要刚，刚则有立。</p>
<p>《素书》兵书名。旧题黄石公撰，宋张商英注。以道、德、仁、义、礼五者为主旨，取老子之说为注释。云：「释己以教人者逆，正己以教人者顺。」</p>
<p>苏武曰：「不可以己之所能而责人之所不能，不可以己之所长而责人之所短。」</p>
<p>太公曰：「勿以贵己而贱人，勿恃智以愚人，勿以自大而蔑小，勿以恃勇而轻敌。」</p>
<p>鲁共公曰：「以德胜人则强，以财胜人则凶，以力胜人则亡。」</p>
<p>荀子曰：「以善先人者谓之教，以善和人者谓之顺。以不善先人者谓之谄，以不善和人者谓之谀。」</p>
<p>孟子曰：「以力服人者，非心服也。以德服人者，中心悦而诚服也。」</p>
<p>太公曰：「见人善事，即须记之。见人恶事，即须掩之。」</p>
<p>孔子曰：「匿人之善，欺谓蔽贤；扬人之恶，欺谓小人。言人之善，若己有之；言人之恶，若己受之。」</p>
<p>马援曰：「闻人过失，如闻父母之名；耳可得闻，口不可得言也。」</p>
<p>孟子曰：「言人之不善，当如后患何？」</p>
<p>康节邵先生曰：「闻人之谤未尝怒，闻人之誉未尝喜，闻人言人之恶未尝和，闻人言人之善则就而和之，又从而喜之。故其诗曰：『乐见善人，乐闻善事，乐道善言，乐行善意。闻人之恶，如负芒刺。闻人之善，如佩兰蕙。』」</p>
<p>《诗》云：「心无妄思，足无妄走。人无妄交，物无妄受。」</p>
<p>《近思录》云：「迁善当如风之速，改过当如雷之烈。」</p>
<p>子贡曰：「君子之过也，如日月之食焉。过也，人皆见之。更也，人皆仰之。」</p>
<p>知过必改，得能莫忘。</p>
<p>子曰：「过而不改，是谓过矣。」</p>
<p>《直言诀》曰：「闻过不改，是谓过矣。愚者若驽马也。驽马自受鞭策，愚人终受毁捶，而不渐其驾也。」</p>
<p>道吾恶者是吾师，道吾好者是吾贼。</p>
<p>子曰：「三人行，必有我师焉。择其善者而从之，其不善者而改之。」</p>
<p>《景行录》云：「寡言择交，可以无悔吝，可以免忧辱。」</p>
<p>太公曰：「多言不益其体，百艺不忘其身。」</p>
<p>太公曰：「勤为无价之宝，慎是护身之符。」</p>
<p>《景行录》云：「寡言则省谤，寡欲则保身。」</p>
<p>《景行录》云：「保生者寡欲，保身者避名。无欲易，无名难。」</p>
<p>务名者，杀其身。多财者，杀其后。</p>
<p>老子曰：「欲多伤神，财多累身。」</p>
<p>胡文定公曰：「人须是一切世味，淡薄方好，不要有富贵相。」</p>
<p>李端伯师说：「人于外物奉身者，事事要好。只有自家一个身与心，却不要好。苟得外物好时节，却不知道自家身与心，已自先不好了也。」</p>
<p>《吕氏童蒙训》曰：「攻其恶，无攻人之恶。盖自攻其恶，日夜自己点检，丝毫不尽则怃于心矣，岂有工夫点检他人耶？」</p>
<p>子曰：「君子有三戒：少之时，血气未定，戒之在色；及其壮也，血气方刚，戒之在斗；及其老也，血气既衰，戒之在得。」</p>
<p>孙真人《养生铭》：「怒甚偏伤气，思多大损神。神疲心易役，气弱病相萦。勿使悲欢极，当令饮食均。再三防夜醉，第一戒晨嗔。」</p>
<p>《景行录》云：「节食养胃，清心养神。口腹不节，致疾之因。念虑不正，杀身之本。」</p>
<p>子曰：「君子食无求饱，居无求安。」</p>
<p>《脉诀》曰：「智者能调五脏和。」</p>
<p>吃食少添盐醋，不是去处休去。要人知，重勤学。怕人知，己莫作。</p>
<p>若欲不知，除非莫为。</p>
<p>老子曰：「欲人不知，莫若无为。欲人不言，莫若不为。」</p>
<p>《景行录》云：「食淡精神爽，心清梦寐安。」</p>
<p>老子曰：「人能常清静，天地悉皆归。」</p>
<p>道高龙虎伏，德重鬼神钦。</p>
<p>苏黄门曰：「衣冠佩玉，可以化强暴；深居简出，可以却猛兽；定心寡欲，可以服鬼神。」</p>
<p>《性理书》云：「修身之要：言忠信，行笃敬，惩忿窒欲，迁善改过。」</p>
<p>《景行录》云：「凡修身为学，不在文字言语中，只平日待人接物便是。取非其有谓之盗，欲非其有谓之贼。」</p>
<p>太公曰：「修身莫若敬，避强莫若慎。」</p>
<p>《景行录》云：「定心应物，虽不读书，可以为有德君子。」</p>
<p>《礼记》曰：「君子奸声乱色不留聪明。淫乐匿礼不接心术。惰慢邪辟之气不设于身体。使耳目鼻口心知百体，皆由顺正以行正义。」</p>
<p>古人克己以避名，今人饰己以要誉。</p>
<p>君子则无古今无治无乱，出则忠，入则孝，用则智，舍则愚。</p>
<p>老子曰：「万般求生，不如修身。千般求生，不如禁口。」</p>
<p>太公曰：「身须择行，口须择言。」</p>
<p>《直言诀》曰：「治家治身者，犹如构屋者先固基址。立身者先要其德行，成家者先要其产业。治家者须葺其房屋，舍修可以庇人物，立身可以奉神明。全家可以安长幼，治国可以保君子。若基址不实，屋必崩裂。心行若虐，身体危辱，家必丧亡。百姓离乱，国必倾坠，君臣何保？家若丧亡，长幼何托？身若危辱，神明何安？摧崩房屋，人物何庇？成败如斯，孰可察也？」</p>
<p>《警身录》云：「圣世获生乎，始觉寸阴胜尺璧，岂不去邪从正，惜身重命？如人未历于事，当明根叶之异，祸福之殊。根叶者，贤良笃行信为本，正直刚毅枝叶也。父母己身性为本，妻子财物枝叶也。一家之内粮为本，不急之物枝叶也。免辱免刑仁为本，倚财靠势枝叶也。疾病欲痊药为本，信卜巫医枝叶也。万事无过实为本，巧言装饰枝叶也。恩亲贤良敬为本，私好之人枝叶也。衣食饱暖业为本，浮荡之财枝叶也。为官治讼法为本，恣意拟断枝叶也。是故有根无叶可以待时，有叶无根甘雨所不能滋也。若务本业勤谨俭用，随时知足，孝养父母，诚于静闲，守分安身，远恶近善，知过必改，善调五脏，以避寒暑，不必问命，此真福也。」</p>
<p>《景行录》云：「祸莫大于从己之欲，恶莫甚于言人之非。」</p>
<p>子曰：「君子欲讷于言，而敏于行。」</p>
<p>苏武曰：「一言之益，重于千金。一行之亏，毒如蛇蝎。」</p>
<p>《近思录》云：「惩忿如救火，窒欲如防水。」</p>
<p>《夷坚志》云：「避色如避仇，避风如避箭。莫吃空心茶，少食中夜饭。」</p>
<p>利不苟贪终祸少，事能常忍得身安。频浴身安频欲病，学道无忧学道难。</p>
<p>太公曰：「贪心害己，利口伤身。」</p>
<p>《景行录》云：「声色者，败德之具。思虑者，残生之本。」</p>
<p>荀子曰：「无用之辨，不急之察，弃而不治。若夫君臣之义，父子之亲，夫妇之别，则日切磋而不舍也。」</p>
<p>子曰：「众好之，必察焉。众恶之，必察焉。」</p>
<p>太甲商王，成汤孙。曰：「天作孽犹可违，自作孽不可活。此之谓也。」</p>
<p>《景行录》云：「闻善言则拜，告有过则喜，有圣贤气象。」</p>
<p>子路闻过则喜，禹闻善言则拜。</p>
<p>节孝徐先生训学者曰：「诸君欲为君子，而使劳己之力，费己之财，如此而不为君子，犹可也。不劳己之力，不费己之财，诸君何不为君子？乡人贱之，父母恶之，如此而不为君子，犹可也。父母欲之，乡人荣之，诸君何不为君子？」</p>
<p>《论语》曰：「夫子时然后言，人不厌其言；乐然后笑，人不厌其笑；义然后取，人不厌其取。」</p>
<p>酒中不语真君子，财上分明大丈夫。</p>
<p>《大学》云：「富润屋，德润身。」</p>
<p>宁可正而不足，不可邪而有馀。</p>
<p>《景行录》云：「为人要忠厚，若刻悛太甚，不肖之子，应之矣。」</p>
<p>德胜财为君子，财胜德为小人。</p>
<p>子曰：「良药苦口利于病，忠言逆耳利于行。」</p>
<p>作福不如避罪，避祸不如省非。</p>
<p>成人不自在，自在不成人。</p>
<p>子贡曰：「君子有三恕。有君不能事，有人而求其使，非恕也；有亲不能报，有子而求其孝，非恕也；有兄不能敬，有弟而求其听令，非恕也。士明于此三恕，则可以端身矣。」</p>
<p>老子曰：「自见者不明，自足者不彰，自伐者无功，自务者不长。」</p>
<p>刘会曰：「积谷帛者，不忧饥寒；积道德者，不畏凶邪。」</p>
<p>太公曰：「欲德量他人，先须自量。伤人之语，还是自伤。含血喷人，先污自口。」</p>
<p>太公曰：「贫而杂懒，富而杂力。」</p>
<p>孔子食不语，寝不言。</p>
<p>《论语》曰：「寝不尸，居不容。」</p>
<p>荀子曰：「良农不为水旱不耕，良贾不为折阅（折阅：减低售价，这里指亏损。阅：卖。）不市，君子不为贫穷怠乎道体。」</p>
<p>孟子曰：「饮食之人，则人贱之矣，为其养小而失大也。」</p>
<p>凡戏无益，惟勤有功。</p>
<p>太公曰：「瓜田不纳履，李下不整冠。」</p>
<p>孟子曰：「爱人不亲反其仁，治人不治反其智，礼人不答反其敬。」</p>
<p>《景行录》云：「自满者败，自矜者愚，自贼者忍。」</p>
<p>太公曰：「家中有恶外已知之，身有德行人自称传。」</p>
<p>人非贤莫交，物非义莫取，忿非善莫举，事非是莫说。谨则无忧，忍则无辱，静则常安，俭则常足。</p>
<p>《曲礼》曰：「傲不可长，欲不可纵，志不可满，乐不可极。」</p>
<p>《素书》云：「行足以为仪表，智足以决嫌疑，信可以守约，廉可以分财。」</p>
<p>《景行录》云：「心可逸，形不可不劳；道可乐，身不可不忧。形不劳，则怠惰易蔽；身不忧，则荒淫不定。故逸生于劳而常休，乐生于忧而无厌。逸乐者，忧劳其可忘乎？」</p>
<p>心无谄曲，与霹雳同居。</p>
<p>耳不闻人之非，目不视人之短，口不言人之过，庶几君子。</p>
<p>门内有君子，门外君子至。门内有小人，门外小人至。</p>
<p>太公曰：「一行有失，百行俱倾。」</p>
<p>《素书》云：「短莫短于苟得，孤莫孤于自恃。」</p>
<p>老子曰：「鉴明者，尘埃不能污；神清者，嗜欲岂能胶？」</p>
<p>《书》云：「不矜细行，终累大德。」</p>
<p>一星之火，能烧万顷之薪；半句非言，误损平生之德。</p>
<p>子曰：「君子泰而不骄，小人骄而不泰。」</p>
<p>荀子曰：「聪明圣智，不以穷人；济给速通，不争先人；刚毅勇敢，不以伤人。不知则问，不能则学。虽能必让，然后为德。」</p>
<p>《贤士传》曰：「色不染无所秽，财不贪无所害，酒不贪无所触。不轻他自厚，不屈他自安，心平则无怨恶。」</p>
<p>老子曰：「圣人积德不积财，执道全身，执利招害。」</p>
<p>蔡伯皆曰：「喜怒在心，言出于口，不可不慎也。」</p>
<p>卫伯曰：「宽惠博爱，敬身之基；勤学者，立身之本。」</p>
<p>子曰：「身居富贵而能下人者，故何人而不与富贵？身居人上而能爱敬者，何人而敢不爱敬？身居权职所以严肃者，何人而敢不畏惧也？发言而古，动止合规，何人敢违命者也？」</p>
<p>《颜氏家训》曰：「借人典籍，不可损坏而不还，皆须爱护，凡有缺坏就为补治，此亦士大夫百行之一也。」</p>
<p>宰予昼寝。子曰：「朽木不可雕也，粪土之墙不可污也。」</p>
<p>紫虚元君戒谕心文：「福生于清俭，德生于卑退。道生于安乐，命生于和畅。患生于多欲，祸生于多贪。过生于轻慢，罪生于不仁。戒眼莫视他非，戒口莫谈他短，戒心莫恣贪嗔，戒身莫随恶伴。无益之言莫妄说，不干己事莫妄为。默默默，无限神仙从此得；饶饶饶，千灾万祸一齐消。忍忍忍，债主冤家从此尽；休休休，盖世功名不自由。尊君王，孝父母，敬尊长，奉有德，别贤愚，恕无识。物顺来而勿拒，物既放而勿追。身未遇而勿望，事已过而勿思。聪明多暗昧，算计失便宜。损人终自失，倚势祸相随。戒之在心，守之在志。为不节而亡家，因不廉而失位。劝君自警，于平生可惧可惊而可畏。上临之以天神，下察之以地祇。明有王法相继，暗有鬼神相随。惟正可守，心不可欺。戒之！戒之！」</p>
<p>孟子曰：「世俗所谓不孝者五：惰其四肢不顾父母之养，一不孝也；博奕好饮酒，不顾父母之养，二不孝也；好货财，私妻子，不顾父母之养，三不孝也；从耳目之欲，以为父母戮，四不孝也；好勇斗狠，以危父母，五不孝也。」</p>
<p>先儒曰：「未能植己，何以耘人？」</p>
<p>先儒曰：「妍丑不可太明，议论不可务尽。情势不可殚竭，好恶不可骤施。」</p>
<p>责人之非，不如行己之是。扬己之是，不如克己之非。</p>
<h1 id="安分篇-第六-凡十八条">安分篇 第六 凡十八条</h1>
<p>《景行录》云：「知足可乐，多贪则忧。」</p>
<p>知足者贫贱亦乐，不知足者富贵亦忧。</p>
<p>知足常足，终身不辱。知止常止，终身不耻。</p>
<p>将上不足，比下有馀。</p>
<p>若比向下，生无有不足者。</p>
<p>《击壤诗》云：「安分身无辱，知机心自闲。虽居人世上，却是出人间。」</p>
<p>《神童诗》云：「寿夭莫非命，穷通各有时。迷途空役役，安分是便宜。」</p>
<p>子曰：「富与贵，是人之所欲也。不以其道得之，不处也。贫与贱，是人之所恶也，不以其道得之，不去也。」</p>
<p>不义而富且贵，于我如浮云。</p>
<p>老子曰：「知其荣，守其辱。」</p>
<p>荀子曰：「自知者不怨人，知命者不怨天。怨人者穷，怨天者无志。失之己，反之人，岂不亦迂哉！」</p>
<p>荣辱之大分，安危利害之常体，先义而后利者荣，先利而后义者辱。荣者常通，辱者常穷。通者常制人，穷者常制于人，是荣辱之大分也。</p>
<p>命合吃粗食，莫思重罗面。</p>
<p>量其所入，度其所出。</p>
<p>子曰：「君子固穷，小人穷斯滥矣。」</p>
<p>省吃省用省求人。</p>
<p>汪信民常言：「人常咬得菜根，则百事可为。」</p>
<p>《中庸》云：「素富贵，行乎富贵；素贫贱，行乎贫贱；素夷狄，行乎夷狄；素患难，行乎患难。」</p>
<p>子曰：「不在其位，不谋其政。」</p>
<p>先儒曰：「休怨我不如人，不如我者尚众。休夸我能胜人，胜如我者更多。」</p>
<p>人胜我无害，彼无蓄怨之心。我胜人非福，恐有不测之祸。</p>
<p>过分求福适以速祸，安分远祸将自得福。</p>
<p>人只把不如我者较量，则自知足。</p>
<p>二眉曙青朱先生曰：「天下富贵贫贱俱有个真实受用。闭户心无所营，何事扫除开门？活水青山，见在繁华，凡得天地之正气者，俱能悦吾之目，盈吾之耳，适吾之口，克吾之腹。动容周旋，莫不为我开设；随缘取用，何曾有意收放。异乎人者，视听言动；同乎人者，眼耳口鼻。其心可富，天下贫者终不患贫；此心可寿，天下夭者终不患夭。只管不出户庭，功德遍及大千。至若妻子田宅，日前安乎本分，身后听其自然。」</p>
<p>滥想徒伤神，妄动反致祸。</p>
<p>《书》曰：「满招损，谦受益。」</p>
<h1 id="存心篇-第七-凡八十三条">存心篇 第七 凡八十三条</h1>
<p>《景行录》云：「坐密室如通衢，驭寸心如六马，可免过。」</p>
<p>《游定夫录》云：「心要在腔子里。」</p>
<p>《素书》云：「务善策者无恶事，无远虑者有近忧。」</p>
<p>有客来相访，如何是治生。但存方寸地，留与子孙耕。</p>
<p>《击壤诗》云：「富贵如将智力求，仲尼年少合封侯。世人不解青天意，空使身心半夜愁。」</p>
<p>范忠宣公诫子弟曰：「人虽至愚，责人则明。虽有聪明，恕己则昏。尔曹但当以责人之心责己，恕己之心恕人，不患不到圣贤地位也。」</p>
<p>将心比心，便是佛心。</p>
<p>以己之心，度人之心。</p>
<p>《素书》云：「博学切问，所以广知；高行微言，所以修身。」</p>
<p>子曰：「笃信好学，守死善道。」</p>
<p>聪明智慧，守之以愚；功被天下，守之以让；勇力振世，守之以怯；富有四海，守之以谦。</p>
<p>子贡曰：「贫而无谄，富而无骄。」</p>
<p>子曰：「贫而无怨难，富而无骄易。」</p>
<p>邵康节问陈希夷求持身之术。希夷曰：「快意事不可做，得便宜处不可再往。」</p>
<p>得意处，早回头。</p>
<p>聪明本是阴骘功，阴骘引入聪明路。不行阴骘使聪明，聪明反被聪明误。</p>
<p>风水人间不可无，全凭阴骘两相扶。富贵若从风水得，再生郭璞也难图。</p>
<p>古人形似兽，心有大圣德。今人表似人，兽心安可测？</p>
<p>有心无相相逐心生，有相无心相从心灭。</p>
<p>三点如星象，横钩似月斜。披毛从此得，作佛也由他。</p>
<p>《大学》云：「所谓诚其意者，毋自欺也。如恶恶臭，如好好色。」</p>
<p>《道经》云：「用诚似愚，用默似讷，用柔似拙。」</p>
<p>人皆道我拙，我亦自道拙。有耳常如聋，有口不会说。你自逞豪杰，横竖有一跌。吃跌教君思，反不如我拙。</p>
<p>百巧百成，不如一拙。</p>
<p>未来休指望，过去莫思量。</p>
<p>常将有日思无日，莫待无时思有时。</p>
<p>有钱常记无钱日，安乐常思病患时。</p>
<p>《素书》云：「薄施厚望者不报，贵而忘贱者不久。」</p>
<p>求人须求大丈夫，济人须济急时无。</p>
<p>施恩勿求报，与人勿追悔。</p>
<p>寸心不昧，万法皆明。</p>
<p>孙思邈曰：「胆欲大而心欲小，智欲圆而行欲方。」</p>
<p>念念有如临敌日，心心常似过桥时。</p>
<p>《景行录》云：「诚无悔，恕无怨，和无仇，忍无辱。」</p>
<p>惧法朝朝乐，欺公日日忧。</p>
<p>小心天下去得，大胆寸步难移。</p>
<p>子曰：「思无邪。」</p>
<p>朱文公即朱熹。曰：「守口如瓶，防意如城。」</p>
<p>是非只为多开口，烦恼皆因强出头。</p>
<p>《素书》云：「有过不知者蔽，以言取怨者祸。」</p>
<p>《景行录》云：「贪是逐物于外，欲是情动于中。」</p>
<p>君子爱财，取之有道。</p>
<p>君子忧道不忧贫，君子谋道不谋食。</p>
<p>子曰：「君子坦荡荡，小人常戚戚。」</p>
<p>量大福亦大，机深祸亦深。</p>
<p>宁为福首，莫为祸先。</p>
<p>各人自扫门前雪，莫管他人屋上霜。</p>
<p>早知今日，悔不当初。</p>
<p>心不负人，面无惭色。</p>
<p>庄子曰：「求财恨不多，财多害人己。」</p>
<p>但存夫子三分礼，不犯萧何六律条。</p>
<p>《说苑》云：「推贤举能，掩恶扬善。」</p>
<p>《景行录》云：「休恨眼前田地窄，退后一步自然宽。」</p>
<p>世无百岁人，枉作千年计。人无百岁人，枉作千年计。</p>
<p>儿孙自有儿孙福，莫与儿孙作马牛。</p>
<p>世上无难事，都来心不专。</p>
<p>宁结千人意，莫结一人缘。</p>
<p>《景行录》云：「语人之短不曰直，济人之恶不曰义。」</p>
<p>忍难忍事，恕不明人。</p>
<p>规小节者，不能成荣名；恶小耻者，不能立大功。</p>
<p>无求胜布施，谨守胜持斋。</p>
<p>言轻莫劝闹，无钱莫请人。</p>
<p>孙景初安乐法：粗茶淡饭饱即休，补破遮寒暖即休。三平二满过即休，不贪不妬老即休。</p>
<p>《益智书》云：「宁无事而家贫，莫有事而家富。宁无事而住茅屋，莫有事而住金屋。宁无病而食粗饭，莫有病而食良药。」</p>
<p>心安茅屋稳，性定菜根香。世事静方见，人情淡始长。</p>
<p>风波境界立身难，处世规模要放宽。万事尽从忙里错，此心须向静中安。路当平处更行稳，人有常情耐久看，直到始终无悔吝，才生枝节便多端。</p>
<p>子曰：「无欲速，无见小利。欲速则不达，见小利则大事不成。」</p>
<p>巧言乱德，小不忍则乱大谋。</p>
<p>《景行录》云：「责人者不全交，自恕者不改过。」</p>
<p>有势不要使人承，落得孩儿叫小名。</p>
<p>子曰：「恭则远于患，敬则人爱之。忠则和于众，信则人任之。」</p>
<p>子绝四：毋意，毋必，毋固，毋我。</p>
<p>君子成人之美，不成人之恶。小人反是。</p>
<p>孟子曰：「君子不怨天，不尤人。此一时也，彼一时也。」</p>
<p>子曰：「君子有三畏：畏天命，畏大人，畏圣人之言。小人不知天命而不畏也，狎大人侮圣人之言。」</p>
<p>《景行录》云：「夙兴夜寐所思忠孝者，人不知，天必知之。饱食暖衣怡然自卫者，身虽安，其如子孙何？」</p>
<p>以爱妻子之心事亲则曲尽其孝，以保富贵之策奉君则无往不忠。以责人之心责己则寡过，以恕己之心恕人则全交矣。</p>
<p>尔谋不臧，悔之何及？尔见不长，教之何益？利心专则背道，私意确则灭公。</p>
<p>会做快活人，凡事莫生事。会做快活人，省事莫惹事。会做快活人，大事化小事。会做快活人，小事化没事。</p>
<p>孔子观周，入后稷周族始祖。之庙，三缄其口，而铭其背曰：「古之慎言人也。戒之哉！无多言，多言多败。无多事，多事多患。安乐必戒，无所行悔。勿谓何伤，其祸将长。勿谓何害，其祸将大。勿谓不闻，祸将及人。焰焰不灭，炎炎若何。涓涓不壅，终为江河。绵绵不绝，或成网罗。毫末不折，将寻斧柯。诚能慎之，福之根也。勿谓何伤，祸之门也。故强梁者不得其死，好胜者必遇其敌。君子知天下之不可上也故下之，知众人之不可先也故后之。温恭慎德，使人慕之。江海虽左，长于百川，以其卑也。天道无亲，而能下人。戒之哉！」</p>
<p>生事事生，省事事省。</p>
<p>柔弱护身之本，刚强惹祸之由。</p>
<p>《宣康府家训》：「势利少时，莫交道释。钱财有日，当济贫危。」</p>
<p>先儒曰：「睚眦存心，小人之浅衷；一饭不忘，君子之厚德。」</p>
<p>二眉曙青朱先生曰：「名曰仙佛圣贤，无非是个好人。可见诸般容易，惟好人难得。果尔存心天理，毋作非为，念佛诵经也可，打坐参禅也可，若心不可问，不成人矣，诵经念佛打坐参禅，俱属枉然。此曰救人之生，济人之急，悯人之过，扶人之危，遴人之才，拔人之能，奖诱人之子弟，称颂人之德义，体贴人之心行，珍重人之财物，抚育人之孤寡，保全人之家产，完结人之婚嫁，才是世间有心胸的人物。」</p>
<h1 id="戒性篇-第八-凡十五条">戒性篇 第八 凡十五条</h1>
<p>《景行录》云：「人性如水。水一倾则不可复，性一纵则不可反。制水者必以堤防，制性者必以礼法。」</p>
<p>忍一时之气，免百日之忧。</p>
<p>得忍且忍，得戒且戒。不忍不戒，小事成大。</p>
<p>一切诸烦恼，皆从不忍生。临机与对镜，妙在先见明。佛语在无诤，儒书贵无争。好条快活路，世上少人行。</p>
<p>忍是心之宝，不忍身之殃。舌柔常在口，齿折只为刚。思量这忍字，好个快活方。片时不能忍，烦恼日月长。</p>
<p>愚浊生嗔怒，皆因理不通。休添心上焰，只作耳边风。长短家家有，炎凉处处同。是非无实相，究竟终成空。</p>
<p>子张欲行，辞于夫子：「愿赐一言为修身之美。」夫子曰：「百行之本，忍之为上。」子张曰：「何为忍之？」夫子曰：「天子忍之国无害，诸侯忍之成其大，官吏忍之进其位，兄弟忍之家豪富，夫妇忍之终其世，朋友忍之名不废，自身忍之无祸患。」子张曰：「不忍何如？」夫子曰：「天子不忍失其国，诸侯不忍丧其躯，官吏不忍刑罚诛，兄弟不忍各分居，夫妻不忍令子孤，朋友不忍情意疏，自身不忍患不除。」子张曰：「善哉！善哉！难忍难忍！非人不忍，不忍非人。」</p>
<p>忍耐在。</p>
<p>《景行录》云：「屈己者能处众，好胜者必遇敌。」</p>
<p>张敬夫曰：「小勇者，血气之怒也。大勇者，礼义之怒也。血气之怒不可有，礼义之怒不可无。知此，则可以见性情之正而识天理人欲之分矣。」</p>
<p>恶人骂善人，善人总不对。善人若还骂，彼此无智慧。不对心清凉，骂者口热沸。正如人唾天，还从己身坠。我若被人骂，佯聋不分说。譬如火烧空，不救自然灭。嗔火亦如是，有物遭他热，我心等虚空，听你翻唇舌。</p>
<p>老子曰：「上士无争，下士好争。」</p>
<p>凡事留人情，后来好相见。</p>
<p>或问晦庵曰：「如何是命？」先生曰：「性是也。凡性格不通不近人情者，薄命之士也。」</p>
<p>先儒曰：「为人所不能为，方称奇男子。忍人所不能忍，乃是大丈夫。」</p>
<p>柔弱护身之本，刚强惹祸之由。</p>
<h1 id="劝学篇-第九-凡二十三条">劝学篇 第九 凡二十三条</h1>
<p>子曰：「博学而笃志，切问而近思，仁在其中矣。」</p>
<p>《礼记》曰：「博学强识，而让敦善，行而不怠，谓之君子。」</p>
<p>子曰：「敏而好学，不耻下问。」</p>
<p>《性理书》云：「为学之序：博学之，审问之，慎思之，明辨之，笃行之。」</p>
<p>庄子曰：「人之不学，若登天而无阶。学而智远，若披祥云而睹青天，如登高山而望四海。」</p>
<p>不登峻岭，不知天高。不履深渊，岂知地厚？人不游于圣道，焉可谓贤？</p>
<p>《礼记》曰：「玉不琢不成器，人不学不知道。」</p>
<p>太公曰：「人生不学，冥冥如夜行。」</p>
<p>韩文公曰：「人不通古今，马牛而襟裾。」</p>
<p>人不知学，譬如牛羊。</p>
<p>朱文公曰：「勿谓今日不学而有来日，勿谓今年不学而有来年。日月逝矣，岁不我延。呜呼老矣，是谁之愆？」</p>
<p>朱文公曰：「家若贫，不可因贫而废学。家若富，不可恃富而怠学。贫若勤学，可以立身。富而勤学，名乃光荣。惟见学者显达，不见学者无成。学者乃身之宝，学者乃世之珍。是故学者乃为君子，不学则为小人。后之学者，各宜勉之！」</p>
<p>徽宗皇帝劝学：「学也好，不学也好，学者如禾如稻，不学者如蒿如草。如禾如稻兮，国之精粮，世之大宝。如蒿如草兮，耕者憎嫌，锄者烦恼，他日面墙，悔之已老。」</p>
<p>《直言诀》曰；「造烛求明，读书求理。明以照暗室，理以照人心。」</p>
<p>刘通曰：「蚕质合丝，待缫方出。人情怀知，须学乃成。」</p>
<p>《礼记》曰：「独学无友，则孤陋寡闻。」</p>
<p>书是随身之宝，才是国家之珍。</p>
<p>《论语》曰：「学如不及，犹恐失之。」</p>
<p>学到老，不会到老。</p>
<p>《论语》曰：「好仁不好学，其蔽也贼；好直不好学，其蔽也绞；好信不好学，其蔽也荡；好勇不好学，其蔽也乱；好刚不好学，其蔽也狂。」</p>
<p>子曰：「弟子入则孝，出则悌，谨而信，泛爱众而亲仁。行有馀力，则以学文。」</p>
<p>诸葛武侯诫子弟曰：「君子之行，静以修身，俭以养德。非澹泊无以明志，非宁静无以致远。夫学须静也，才须学也。非学无以广才，非静无以成学。慆慢则不能研精，险躁则不能理性。年与时驰，意与岁去，遂成枯落，悲叹穷庐，将复何及也？」</p>
<p>先儒曰：「儿曹当以读书通世务，不可以世务分读。」</p>
<p>先儒曰：「让古人便是无志，不让今人便是无量。」</p>
<p>二眉曙青朱先生曰：「道非谈虚，释非参禅，儒非文章。若谓有禅可参，是诬释迦；有虚可谈，是诬老子。夫子忠恕一贯，颜子斋坐忘，孟子知言养气，若谓是文章本头功名种子，虽能眼到口诵，不识心会方行，是诬孔颜孟氏矣。」</p>
<p>卫由曰：「宽惠博爱，敬身之基。勤学者，立身之本。」</p>
<p>少年易老学难成，一寸光阴不可轻。未觉池塘春草梦，阶前梧叶已秋声。</p>
<p>陶渊明诗云：「盛年不重来，一日难再晨。及时当勉励，岁月不待人。」</p>
<p>荀子曰：「不积跬步，无以至千里。不积小流，无以成江河。」</p>
<h1 id="训子篇-第十-凡十七条">训子篇 第十 凡十七条</h1>
<p>司马温公曰：「养子不教父之过，训导不严师之惰。父教师严两无外，学问无成子之罪。暖衣饱食居人伦，视我笑谈如土块。攀高不及下品流，稍遇贤才无语对。勉后生，力求诲。投明师，莫自昧。一朝云路果然登，姓名亚等呼先辈。室中若未结姻亲，自有佳人求匹配。勉之哉，汝等各早修，莫待老来徒自悔。」</p>
<p>柳屯田劝学文：「父母养其子而不教，是不爱其子也。虽教而不严，是亦不爱其子也。父母教而不学，是子不爱其身也。虽学而不勤，是亦不爱其身也。是故养子必教，教则必严，严则必勤，勤则必成。学则庶人之子为公卿，不学则公卿之子为庶人。」</p>
<p>白侍郎勉学文：「有田不耕仓廪虚，有书不教子孙愚。仓廪虚兮岁月乏，子孙愚兮礼义疏。若惟不耕与不教，是乃父兄之过欤！」</p>
<p>《景行录》云：「宾客不来门户俗，诗书不教子孙愚。」</p>
<p>庄子曰：「事虽小，不作不成；子虽贤，不教不明。」</p>
<p>《汉书》曰：「黄金满盈，不如教子一经；赐子千金，不如教子一艺。」</p>
<p>至乐莫如读书，至要莫如教子。</p>
<p>公孙丑曰：「君子之不教子，何也？」孟子曰：「势不行也。教者必以正，以正不行，继之以怒，则反夷矣。夫子教我以正，夫子未出于正也。则是父子相夷也。父子相夷，则恶矣。古者易子而教之。父子之间不责善，责善则离，离则不祥莫大焉。」</p>
<p>吕荣公曰：「内无贤父兄，外无严师友，而能有成者，鲜矣。」</p>
<p>太公曰：「男子失教，长大顽愚。女子失教，长大粗疏。」</p>
<p>养男之法，莫听诳言；育女之法，莫教离母。男年长大，莫习乐酒；女年长大，莫令游走。</p>
<p>严父出孝子，严母出巧女。</p>
<p>怜儿多与棒，憎儿多与食。</p>
<p>怜儿无功，憎儿得力。</p>
<p>桑条从小抑，长大抑不屈。</p>
<p>人皆爱珠玉，我爱子孙贤。</p>
<p>《内则》曰：「凡生子，择于诸母与可者，必求其宽裕慈惠，温良恭敬，慎而寡言者，使为子师。子能食食，教以右手；能言，男「唯」女「俞」；男盘革，女盘丝。六年，教之数与方名。七年，男女不同席，不共食。八年，出入门户及即席饮食，必后长者；始教之让。九年，教之数目。十年，出就外传，居宿于外，学书计。」</p>
<p>庞德公《诫子诗》云：「凡人百艺好随身，赌博门中莫去亲。能使英雄为下贱，解教富贵作饥贫。衣衫褴褛亲朋笑，田地消磨骨肉嗔。不信但看乡党内，眼前衰败几多人。一样人身几样心，一般茶饭几般人，同时天光同时夜，几人富贵几人贫。君子贫时有礼义，小人乍富便欺人。东海龙王常在世，得时休笑失时人。大家忍耐和同过，知他谁是百年人。瘦地开花晚，贫穷发福迟。莫道蛇无角，成龙也未知。但看天上月，团圆有缺时。」</p>
<h1 id="省心篇-第十一-凡二百五十二条">省心篇 第十一 凡二百五十二条</h1>
<p>《资世通训》：「阴法迟而不漏，阳宪速而有逃。」</p>
<p>阳网疏而易漏，阴网密而难。</p>
<p>《景行录》曰：「无瑕之玉，可为国瑞。孝弟之子，可为家宝。」</p>
<p>宝货用之有尽，忠孝享之无穷。</p>
<p>家和贫也好，不义富如何？但存一子孝，何用子孙多？</p>
<p>父不忧心因子孝，夫无烦恼是妻贤。言多语失皆因酒，义断亲疏只为钱。</p>
<p>既取非常乐，须防不测忧。</p>
<p>乐极悲生。</p>
<p>得宠思辱，居安虑危。</p>
<p>荣深辱浅，利重害深。</p>
<p>盛名必有重责，大功必有奇勋。</p>
<p>甚爱必甚费，甚誉必甚毁。甚喜必甚忧，甚赃必甚亡。</p>
<p>恩爱生烦恼，追随大丈夫。庭前生瑞草，好事不如无。</p>
<p>子曰：「不观高山，何以知颠坠之患？不临深渊，何以知没溺之患？不观巨海，何以知风波之患？」</p>
<p>荀子曰：「不登高山，不知天之高也；不临深溪，不知地之厚也；不闻先王之遗言，不知学问之大也。」</p>
<p>《素书》云：「推古验今，所以不惑。」</p>
<p>欲知未来，先察已往。</p>
<p>子曰：「明镜可以察形，鉴古可以知今。」</p>
<p>过去事明如镜，未来事暗似漆。</p>
<p>《景行录》云：「明旦之事，薄暮不可必。薄暮之事，哺时不可必。」</p>
<p>天有不测风云，人有旦夕祸福。</p>
<p>未归三尺土，难保百年身。既归三尺土，难保百年坟。</p>
<p>巧厌多劳拙厌闲，善嫌懦弱恶嫌顽。富遭嫉妬贫遭辱，勤曰贪婪俭曰悭。触目不分皆笑蠢，见机而作又言奸。思量那件当教做，为人难做做人难。写得纸尽笔头干，更写几句为人难。</p>
<p>老子曰：「上士闻道，谨而行之；中士闻道，若存若亡；下士闻道，大笑之不笑。」</p>
<p>子曰：「朝闻道，夕死可矣。」</p>
<p>《景行录》曰：「木有所养，则根本固而枝叶茂，梁栋之材成。水有所养，则源泉壮而流脉长，灌溉之利博。人有所养，则志气大而识见明，忠义之士出。可不养哉！」</p>
<p>《直言诀》曰：「镜以照面，智以照心。镜明则尘埃不染，智明则邪恶不生。人之无道也，如车无轮，不可驾也。人而无道，不可行也。」</p>
<p>《景行录》云：「自信者，人亦信之，吴越皆兄弟；自疑者，人亦疑之，身外皆敌国。」</p>
<p>《左传》曰：「意合则吴越相亲，意不合则骨肉为仇敌。」</p>
<p>《素书》云：「自疑不信人，自信不疑人。」</p>
<p>疑人莫用，用人莫疑。</p>
<p>《论语》云：「物极则反，乐极则忧。大合必离，势盛必衰。」</p>
<p>物极则反，否极泰来。</p>
<p>《家语》云：「安不可忘危，治不可忘乱。」</p>
<p>《书》云：「致治于未乱，保邦于未危，预防其患也。」</p>
<p>《讽谏》云：「水底鱼，天边雁，高可射兮低可钓。惟有人心咫尺间，咫尺人心不可料。」</p>
<p>天可度而地可量，惟有人心不可防。</p>
<p>画虎画皮难画骨，知人知面不知心。</p>
<p>对面与语，心隔千山。</p>
<p>海枯终见底，人死不知心。</p>
<p>太公曰：「凡人不可貌相，海水不可斗量。」</p>
<p>劝君莫结冤，冤深难解结。一日结成冤，千日解不彻。若将恩报冤，如汤去泼雪。若将冤报冤，如狼重见蝎。我见结冤人，尽被冤磨折。</p>
<p>《景行录》云：「结冤于人，谓之种祸。舍善不为，谓之自贼。」</p>
<p>莫信直中直，须防仁不仁。</p>
<p>常防贼心，莫偷他物。</p>
<p>古人云：「若听一面说，便见相离别。」</p>
<p>礼义生于富足，盗贼起于饥寒。</p>
<p>贫穷不与下贱，下贱而自生。富贵不与骄奢，骄奢而自至。</p>
<p>饱暖思淫欲，饥寒起盗心。</p>
<p>长思贫难危困，自然不骄。每思疾病熬煎，并无愁闷。</p>
<p>太公曰：「法不加于君子，礼不责于小人。」</p>
<p>桓范曰：「轩冕以重君子，缧绁以罚小人。」</p>
<p>《易》曰：「礼防君子，律防小人。」</p>
<p>《景行录》曰：「好食色货利者气必吝，好功名事业者气必骄。」</p>
<p>子曰：「君子喻于义，小人喻于利。」</p>
<p>《说苑》云：「财者，君子之所轻。死者，小人之所畏。」</p>
<p>苏武曰：「贤人多财则损其志，愚人多财则益其过。」</p>
<p>老子曰：「多财失其守正，多学惑于所闻。」</p>
<p>人非尧舜，焉能每事尽善。</p>
<p>子贡曰：「自生民以来，未有盛于孔子者也。」</p>
<p>人贫志短，福至心灵。</p>
<p>不经一事，不长一智。</p>
<p>是非终日有，不听自然无。</p>
<p>来说是非者，便是是非人。</p>
<p>《击壤诗》云：「平生不作皱眉事，世上应无切齿人。」</p>
<p>你害别人犹自可，别人害你却何如？</p>
<p>嫩草怕霜霜怕日，恶人自有恶人磨。</p>
<p>有名岂在镌顽石，路上行人口胜碑。有麝自然香，何必当风立？</p>
<p>有意得其势，无风可动摇。</p>
<p>得道夸经纪，时熟好种田。</p>
<p>孟子曰：「得道者多助，失道者寡助。」</p>
<p>张无择曰：「事不可做尽，势不可倚尽。言不可道尽，福不可享尽。」</p>
<p>有福莫享尽，福尽身贫穷。有势莫倚尽，势尽冤相逢。福宜常自惜，势宜常自恭。人生骄与奢（人间势与福），有始多无终。</p>
<p>太公曰：「贫不可欺，富不可势。阴阳相推，周而复始。」</p>
<p>王参政「四留铭」：「留有馀不尽之功，以还造化；留有馀不尽之禄，以还朝廷；留有馀不尽之财，以还百姓；留有馀不尽之福，以遗子孙。」</p>
<p>《汉书》云：「势交者近，势竭而亡。财交者密，财尽而疏。色交者亲，色衰义绝。」</p>
<p>子游曰：「事君数，斯辱矣。朋友数，斯疏矣。」</p>
<p>黄金千里未为贵，得人一语胜千金。</p>
<p>千金易得，好语难求。</p>
<p>好言难得，恶语易施。</p>
<p>求人不如求己，能管不如能推。</p>
<p>用心闲管是非多。</p>
<p>能者乃是拙之奴。</p>
<p>知事少时烦恼少，识人多处是非多。</p>
<p>小船不堪重载，深径不宜独行。</p>
<p>踏实地，无烦恼。</p>
<p>黄金未为贵，安乐值钱多。</p>
<p>是病是苦，是安是乐。</p>
<p>非财害己，恶语伤人。</p>
<p>人为财死，鸟为食亡。</p>
<p>《景行录》云：「利可共而不可独，谋可寡而不可众。独利则败，众谋则泄。」</p>
<p>机不密，祸先发。</p>
<p>不孝怨父母，负债恨财主。</p>
<p>贪多嚼不细，家贫怨邻有。</p>
<p>在家不会迎宾客，出外方知少主人。</p>
<p>但愿有钱留客醉，胜如骑马倚人门。</p>
<p>贫居闹市无人识，富在深山有远亲。</p>
<p>世情看冷暖，人面逐高低。</p>
<p>仁义尽从贫处断，世情偏向有钱家。</p>
<p>吃尽千般无人知，衣衫褴褛有人欺。</p>
<p>宁塞无底坑，难塞鼻下横。</p>
<p>马行步慢皆因瘦，人不风流只为贫。</p>
<p>人情皆为窘中疏。</p>
<p>《礼记》曰：「豢豕为酒，非以为祸也，而狱讼益繁，则酒之流生祸也。是故先王因为酒礼，一献之礼，宾主百拜，终日饮酒而不得醉焉。此先王之所以避酒祸也。」</p>
<p>《论语》曰：「惟酒无量不及乱。」</p>
<p>《史记》曰：「郊天礼庙，非酒不享。君臣朋友，非酒不义。斗争相和，非酒不劝。故酒有成败，而不敢泛饮也。」</p>
<p>子曰：「敬鬼神而远之，可谓智矣。」</p>
<p>非其鬼而祭之，谄也。见义不为，无勇也。</p>
<p>礼佛者，敬佛之德；念佛者，感佛之恩；看经者，明经之理；坐禅者，登佛之境；得悟者，证佛之道。</p>
<p>看经未为善，作福未为愿。莫若当权时，与人行方便。</p>
<p>济颠和尚警世：「看尽弥陀经，念彻大悲咒。种瓜还得瓜，种豆还得豆。经咒本慈悲，冤结如何救。照见本来心，做者还他受，自作还自受。」</p>
<p>子曰：「志士仁人，无求生以害仁，有杀身以成仁。」</p>
<p>士志于道而耻恶衣恶食者，未足与议也。</p>
<p>荀子曰：「公生明，偏生暗。端德生通，作伪生塞。诚信生神，夸诞生惑。」</p>
<p>《书》云：「侮慢自贤，反道败德，其小人之为也。」</p>
<p>荀子曰：「士有妬友，则贤友不亲。君有妬臣，则贤人不至。」</p>
<p>太公曰：「治国不用佞臣，治家不用佞妇。好臣是国之宝，好妇是家之珍。」</p>
<p>谗臣乱国，妬妇乱家。</p>
<p>太公曰：「斜耕败于良田，谗言败于善人。」</p>
<p>《汉书》云：「曲突徙薪无恩泽，焦头烂额为上客。」</p>
<p>整日梳妆合面睡。</p>
<p>画梁斗栱犹未干，堂前不见痴心客。</p>
<p>三寸气在千般用，一旦无常万事休。</p>
<p>万物有无常，万物莫逃乎数。</p>
<p>万般祥瑞不如无。</p>
<p>天有万物于人，人无一物于天。</p>
<p>天不生无禄之人，地不生无根之草。</p>
<p>大富由天，小富由勤。</p>
<p>莫道家未成，成家子未生。莫道家未破，破家子未大。</p>
<p>成家之儿，惜粪如金。败家之子，用金如粪。</p>
<p>胡文定公曰：「大抵人家须常教有不足处，若十分快意，提防有不恰好事出。」</p>
<p>康节邵先生曰：「仁者难逢思有常，平生慎勿恃无伤。闲居慎勿说无妨，才说无妨便有妨。爽口物多终作病，快心事过必为殃。争先径路机关恶，近后语言滋味长。与其病后能服药，不若病前能自防。」</p>
<p>饶人不是痴，过后得便宜。</p>
<p>赶人不要赶上，捉贼不如赶贼。</p>
<p>梓潼帝君垂训：「妙药难治冤债病，横财不富命穷人。亏心折尽平生福，行短天教一世贫。生事事生君莫怨，害人人害汝休嗔。天地自然皆有报，远在儿孙近在身。」</p>
<p>药医不死病，佛度有缘人。</p>
<p>吴真人曰：「行短亏心只是贫，莫生巧计弄精神。得便宜处休欢喜，远在儿孙近在身。」</p>
<p>十分惺惺使五分，留取五分与儿孙。十分惺惺都使尽，后代儿孙不如人。</p>
<p>越奸越狡越贫穷，奸狡原来天不容。富贵若从奸狡得，世间呆汉吸西风。</p>
<p>花落花开开又落，锦衣布衣更换著。豪家未必长富贵，贫家未必常寂寞。扶人未必上青霄，推人未必填沟壑。劝君凡事莫怨天，天意于人无厚薄。</p>
<p>莫入州卫与县衙，劝君勤谨作生涯。池塘积水须防旱，田地勤耕足养家。教子教孙多教艺，栽桑栽柘少栽花。闲是闲非休要管，渴饮清泉闷煮茶。</p>
<p>堪叹人心毒似蛇，谁知天眼转如车。去年妄取东邻物，今日还归北舍家。无义钱财汤泼雪，倘来田地水推沙。若将狡谲为生计，恰似朝开暮落花。</p>
<p>得失荣枯总是天，机关用尽也徒然。人心不足蛇吞象，世事到头螳捕蝉。无药可医卿相寿，有钱难买子孙贤。家常守分随缘过，便是逍遥自在仙。</p>
<p>宽性宽怀过几年，人死人生在眼前。随高随下随缘过，或长或短莫埋怨。自有自无休叹息，家贫家富总由天。平生衣食随缘度，一日清闲一日仙。</p>
<p>花开不择贫家地，月照山河到处明。世间只有人心恶，凡事还须天养人。</p>
<p>真宗皇帝御制：「知危识险，终无罗网之门。举善荐贤，自有安身之路。施恩布德，乃世代之荣昌。怀妬报冤，与子孙之为患。损人利己，终无显达之云程。害众成家，岂有长久富贵。改名异体，皆因巧语而生。祸起伤身，尽是不仁之召。」</p>
<p>仁宗皇帝御制：「乾坤宏大，日月照鉴，分明宇宙，宽洪天地，不容奸党。使心用，果报只在今生。善布浅求，获福休言后世。千般巧计，不如本分为人；万种强图，争似随缘节俭。心行慈善，何须努力看经；意欲损人，空读如来一藏。」</p>
<p>神宗皇帝御制：「远非道之财，戒过度之酒。居必择邻，交必择友。嫉妬勿起于心，谗言勿宣于口。骨肉贫者莫疏，他人富者莫厚。克己以勤俭为先，爱众以谦和为首。常思已往之非，每念未来之咎。若依朕之斯言，治家国而可久。」</p>
<p>高宗皇帝御制：「一星之火，能烧万顷之薪。半句非言，折尽平生之德。身披一缕，常思织女之劳。日食三餐，每念农夫之苦。苟贪嫉妬，终无十载安康。积善存仁，必有荣华后裔。福缘善庆，多因积德而生。入圣超凡，尽是真实而得。」</p>
<p>老子送孔子曰：「吾闻富贵者送人以财，仁者送人以言。吾虽不能富贵于人，而窃仁者之号，请送子以言也。曰：聪明深察，反近于死；博辩闳远，而危其身。」</p>
<p>王良曰：「欲知其君，先视其臣。欲识其人，先视其友。欲知其父，先视其子。君圣臣忠，父慈子孝。」</p>
<p>家贫显孝子，世乱识忠臣。</p>
<p>《家语》云：「水至清则无鱼，人至察则无徒。」</p>
<p>子曰：「三军可夺帅也，匹夫不可夺志也。」</p>
<p>生而知之者，上也；学而知之者，次也；困而学之，又其次也；困而不学，民斯为下矣。</p>
<p>君子有三思，而不可不知也。少而不学，长无能也。老而不教，死无思也。有而不施，穷无与也。是故君子少思其长则务学，老思其死则务教，有思其穷则务施。</p>
<p>《景行录》云：「能自爱者未必能成人，自欺者必罔人。能自俭者未必能周人，自忍者必害人。此无他，为善难，为恶易。」</p>
<p>富贵者易于为善，其为恶也亦不难。</p>
<p>子曰：「富而可求也，虽执鞭之士，吾亦为之。如不可求，从吾所好。」</p>
<p>千卷诗书难却易，一般衣饭易却难。</p>
<p>天无绝人之禄。</p>
<p>一身还有一身愁。</p>
<p>轻诺者信必寡，面誉者背必非。</p>
<p>许敬宗曰：「春雨如膏，滋长万物，行人恶其泥泞。秋月如镜，普照万方，佳人喜其玩赏，盗者恶其照鉴。」</p>
<p>《景行录》云：「大丈夫见善明，故重名节于泰山；用心刚，故轻死生如鸿毛。」</p>
<p>外事无小大，中欲无浅深。有断则生，无断则死。大丈夫以断为先。</p>
<p>子曰：「知而弗为，不如勿知。亲而弗信，莫如勿亲。乐而方至，乐而勿骄。患之所至，思而勿忧。」</p>
<p>孟子曰：「虽有智慧，不如乘势。虽有鎡基，不如待时。」</p>
<p>《吕氏乡约》云：「德业相劝，过失相规，礼俗相成，患难相恤。」</p>
<p>悯人之凶，乐人之善，济人之急，救人之危。</p>
<p>经目之事犹恐未真，背后之言岂足深信。</p>
<p>人不知己过，牛不知力大。</p>
<p>不恨自家麻绳短，只怨他家古井深。</p>
<p>侥脱，无辜报。</p>
<p>赃滥满天下，罪拘福薄人。</p>
<p>人心似铁，官法如炉。</p>
<p>太公曰：「人心难满，溪壑易盈。」</p>
<p>天若改常，不风即雨。人若改常，不病即死。</p>
<p>《状元诗》云：「国正天心顺，官清民自安。妻贤夫祸少，子孝父心宽。」</p>
<p>孟子云：「三代之得天下也以仁，其失天下也以不仁。国之所以废兴存亡者亦然。天子不仁，不保四海；诸侯不仁，不保社稷；卿大夫不仁，不保宗庙；庶人不仁，不保四体。今恶死亡而乐不仁，是犹恶醉而强酒。」</p>
<p>子曰：「始作俑者，其无后乎？」</p>
<p>木从绳则直，君从谏则圣。</p>
<p>佛经云：「一切有为法，如梦幻泡影，如露亦如电，应作如是观。」</p>
<p>一派青山景色幽，前人田土后人收。后人收得莫欢喜，更有收人在后头。</p>
<p>苏东坡云：「无故而得千金，不有大福，必有大祸。」</p>
<p>《景行录》云：「大筵宴不可屡集，金石文字不可轻为，皆祸之端。」</p>
<p>子曰：「工欲善其事，必先利其器。」</p>
<p>争似不来还不往，也无欢喜也无愁。</p>
<p>康节邵先生曰：「有人来问卜，如何是祸福。我亏人是祸，人亏我是福。」</p>
<p>大厦千间，夜卧八尺。良田万顷，日食二升。</p>
<p>不孝谩烧千束纸，亏心枉焚万炉香。神明本是正直做，岂受人间枉法赃？</p>
<p>久住令人贱，频来亲也疏。但看三五日，相见不如初。</p>
<p>渴时一滴如甘露，醉后添杯不如无。</p>
<p>酒不醉人人自醉，色不迷人人自迷。</p>
<p>孟子曰：「为仁不富矣，为富不仁矣。」</p>
<p>子曰：「已矣乎！吾未见好德如好色者也。」</p>
<p>公心若比私心，何事不辨？道念若同情念，成佛多时。</p>
<p>老子曰：「执著之者，不明道德。」</p>
<p>过后方知前事错，老来方觉少时非。</p>
<p>杨雄曰：「君子修身，乐其道德。小人无度，乐闻其誉。修德日益，智虑日满。」</p>
<p>子曰：「君子高则卑而谦，小人宠则倚势骄奢。小人见浅易盈，君子见深难溢。故屏风虽破，骨格犹存；君子虽贫，礼义常在。」</p>
<p>《家语》曰：「国之将兴，实在谏臣。家之将荣，必有诤子。」</p>
<p>子曰：「不知命，无以为君子也。不知礼，无以立也。不知言，无以知人也。」</p>
<p>《论语》云：「有德者必有言，有言者不必有德。」</p>
<p>濂溪周先生曰：「巧者言，拙者默。巧者劳，拙者逸。巧者贼，拙者德。巧者凶，拙者吉。天下拙，刑政彻。上安下顺，风清弊绝。」</p>
<p>《说苑》云：「山致其高，云雨起焉。水致其深，蛟龙生焉。君子致其道，福禄存焉。」</p>
<p>《易》曰：「德微而位尊，智小而谋大，无祸者鲜矣。」</p>
<p>荀子曰：「位尊则防危，任重则防废，擅宠则防辱。」</p>
<p>子曰：「夫人必自侮，然后人侮之。家必自毁，而后人毁之。国必自伐，而后人伐之。」</p>
<p>《说苑》云：「官怠于宦成，病加于小愈。祸生于懈惰，孝衰于妻子。察此四者，慎终如始。」</p>
<p>子曰：「居上不宽，为礼不敬，临丧不哀，吾何以观之哉？」</p>
<p>孟子曰：「无君子莫治野人，无野人莫养君子。」</p>
<p>老子曰：「六亲不和不慈孝，国家昏乱无忠臣。」</p>
<p>《孔子家语》云：「慈父不爱不孝之子，明君不纳无益之臣。」</p>
<p>奴须用钱买，子须破腹生。</p>
<p>著破是君衣，死了是君妻。</p>
<p>莫笑他家贫，轮回事公道。莫笑他人老，终须还到我。</p>
<p>是日以过，命亦随减，如少水鱼，于斯何乐？</p>
<p>《景行录》云：「器满则溢，人满则丧。」</p>
<p>羔羊虽美，众口难调。</p>
<p>尺璧非宝，寸阴是竞。</p>
<p>《汉书》云：「金玉者，饥不可食，寒不可衣，自古以谷帛为贵也。」</p>
<p>《益智书》云：「白玉投于泥，不能污湿其色。君子行于浊地，不能染乱其心。故松柏可以耐雪霜，明智可以涉艰危。」</p>
<p>子曰：「不仁者，不可以久处约，不可以长处乐。」</p>
<p>无求到处人情好，不饮从他酒价高。</p>
<p>入山擒虎易，开口告人难。</p>
<p>孟子曰：「天时不如地利，地利不如人和。」</p>
<p>远水难救近火，远亲不如近邻。</p>
<p>太公曰：「日月虽明，不照覆盆之下。刀剑虽快，不斩无罪之人。非灾横祸，不入慎家之门。」</p>
<p>赞叹福生，作念祸生，烦恼病生。</p>
<p>国清才子贵，家富小儿骄。</p>
<p>得福不知，祸来便觉。</p>
<p>太公曰：「良田万顷，不如薄艺随身。」</p>
<p>《周礼》云：「清贫常乐，浊富多忧。」</p>
<p>房屋不在高堂，不漏便好。衣服不在绫罗，和暖便好。饮食不在珍馐，一饱便好。娶妻不在颜色，贤德便好。邻里不在高低，和睦便好。亲眷不择新旧，来往便好。养儿不问男女，孝顺便好。兄弟不在多少，和顺便好。朋友不在酒食，扶持便好。官吏不在大小，清正便好。</p>
<p>道清和尚警世：「善事虽好做，无心近不得。你若做好事，别人分不得。经典积如山，无缘看不得。忤逆不孝顺，天地容不得。王法镇乾坤，犯了饶不得。良田千万顷，死来用不得。灵前好供养，起来吃不得。钱财过壁堆，临行将不得。命运不相助，却也强不得。儿孙虽满堂，死来替不得。」</p>
<p>欲修仙道先修人道，人道不能修，仙道远矣。</p>
<p>孝友朱先生曰：「终身让路，不枉百步。终身让畔，不失一段。」</p>
<p>颜子曰：「鸟穷则啄，兽穷则攫，人穷则诈，马穷则跌。」</p>
<p>著意栽花花不发，无心插柳柳成阴。</p>
<p>《景行录》云：「广积不如教子，避祸不如省非。」</p>
<p>病有工夫急有钱。</p>
<p>得之易，失之易；得之难，失之难。</p>
<p>宁吃开眼汤，莫吃皱眉粮。</p>
<p>桓范曰：「若服一缕，忆织女之劳；若食一粒，思农夫之苦。学而不勤不知道，耕而不勤不得食。怠则亲者成疏，敬则疏者成亲矣。」</p>
<p>《性理书》云：「接物之要：己所不欲，勿施于人；行有不得，反求诸己。」</p>
<p>酒色财气四堵墙，多少贤愚在内厢。若有世人跳得出，便是神仙不死方。</p>
<p>人生智未生，智生人易老。心智一切生，不觉无常到。</p>
<h1 id="立教篇-第十二-凡十七条">立教篇 第十二 凡十七条</h1>
<p>子曰：「立身有义而孝为本，丧祀有礼而哀为本。战阵有列而勇为本，治政有理而农为本。居国有道而嗣为本，生财有时而力为本。」</p>
<p>《景行录》云：「为政之要，曰公与清。成家之要，曰俭与勤。」</p>
<p>读书起家之本，循理保家之本，勤俭治家之本，和顺齐家之本。</p>
<p>勤者富之本，俭者富之源。</p>
<p>《孔子三计图》云：「一生之计在于勤，一年之计在于春，一日之计在于寅。幼而不学，老无所知。春若不耕，秋无所望。寅若不起，日无所办。」</p>
<p>《性理书》云：「五教之目：父子有亲，君臣有义，夫妇有别，长幼有序，朋友有信。」</p>
<p>古灵陈先生为仙居令，教其民曰：「为吾民者，父义母慈，兄友弟恭，子孝妇顺，夫妇有恩，男女有别，子弟有学，乡闾有礼。贫穷患难，亲戚相救；婚姻死丧，邻保相助。毋惰农业，毋作盗贼，毋学赌博，毋好争讼，毋以强凌弱，毋以恶凌善，毋以富吞贫。行者让路，耕者让畔，班白者不负戴于道路，则为礼义之俗矣。」</p>
<p>《性理书》云：「教人者，养其善心而恶自消。治民者，导之以敬让而争自息。」</p>
<p>《礼》云：「为君止于仁，为父止于慈，为子止于孝，为友止于信，为弟止于敬，为国人交止于信。若为斯道，可以为政理矣。」</p>
<p>王蠋曰：「忠臣不事二君，烈女不更二夫。」</p>
<p>文中子曰：「治官莫若平，临财莫若廉。」</p>
<p>《说苑》云：「治国若弹琴，治家若执辔。」</p>
<p>孝当竭力，忠则尽命。</p>
<p>女慕贞洁，男效才良。</p>
<p>张思叔座右铭曰：「凡语必忠信，凡行必笃敬。饮食必慎节，字画必楷正。容貌必端庄，衣冠必整肃。步履必安详，居处必正静。作事必谋始，出言必顾行。常德必固持，然诺必重应。见善如己出，见恶如己病。凡此十四者，我皆未深省。书此当座隅，朝夕视为警。」</p>
<p>范益谦座右铭：「一不言朝廷利害边报差除；二不言州县官员长短得失；三不言众人所作过恶；四不言仕进官职趋时附势；五不言财利多少厌贫求富；六不言淫媟戏慢评论女色；七不言求觅人物乾索酒食。」又曰：「人附书信，不可开拆沉滞。与人并坐，不可窥人私书。凡入人家，不可看人文字。凡借人物，不可损坏不还。凡吃饮食，不可拣择去取。与人同处，不可自择便利。凡人富贵，不可叹羡诋毁。凡此数事，有犯之者，足以见其意之不肖，于存心修身大有所害，因书以自警。」</p>
<p>武王问太公曰：「人居世上，何有贵贱贫富不同？愿闻其说。」太公曰：「富贵如圣人之德，皆由天命。富者用之有节，不富者家有十盗。」武王曰：「何为十盗？」太公曰：「时熟不收为一盗，收积不了为二盗，无事燃灯寝睡为三盗，慵懒不耕为四盗，不施工力为五盗，专行窃害为六盗，养畜太多为七盗，昼眠懒起为八盗，贪酒嗜欲为九盗，强行嫉妬为十盗。」武王曰：「家无十盗，不富者何如？」太公曰：「人家必有三耗。」武王曰：「何名三耗？」太公曰：「仓库漏湿不盖鼠雀乱食为一耗，收种失时为二耗，抛撒米谷秽贱为三耗。」武王曰：「家无三耗，不富者何？」太公曰：「人家必有一错二误三痴四失五逆六不祥七奴八贱九愚十强。自招其祸，非天降殃。」武王曰：「悉愿闻之。」太公曰：「养男不教训为一错，婴孩不训为二误，初迎新妇不行教训为三痴，未语先笑为四失，不养父母为五逆，夜起赤身为六不祥，好挽他弓为七奴，爱骑他马为八贱，吃他酒劝他人为九愚，劝他饭命朋友为十强。」武王曰：「甚矣，诚哉斯言也。」</p>
<h1 id="治政篇-第十三-凡二十二条">治政篇 第十三 凡二十二条</h1>
<p>明道先生曰：「一介之士，苟存心于爱物，于人必有所济。」</p>
<p>唐太宗御制：「上有麾之，中有乘之，下有附之。币帛衣之，仓廪食之，尔俸尔禄，民膏民脂。下民易虐，上苍难欺。」</p>
<p>《童蒙训》曰：「当官之法，唯有三事：曰清，曰慎，曰勤。知此三者，则知所以持身矣。」</p>
<p>当官者，必以暴怒为戒。事有不可，当详处之，必无不当。若先暴怒，只能自害，岂能害人。</p>
<p>事君如事亲，事官长如事兄。与同僚如家人，待群吏如奴仆。爱百姓如妻子，处国事如家事。然后能尽吾之心，如有毫末不至，皆吾心有所未尽也。</p>
<p>或问：「薄，佐令者也。薄所欲为，令或不从，奈何？」伊川先生曰：「当以诚意动之。今令与薄不和，只是争私意。令是邑之长，若能以事父兄之道事之，过则归己，善则唯恐不归于令，积此诚意，岂有不动得人？」</p>
<p>凡异色人，皆不宜与之相接。巫祝尼媪之类，尤宜罢绝，要以清心省事为本。</p>
<p>刘安礼问临民。明道先生曰：「使民各得输其情。」问御史。曰：「正己以格物。」</p>
<p>韩魏公问明道先生。说：「立朝大概前面路子放教宽，若窄时，异日和自家无转侧处。」</p>
<p>子曰：「不教而杀谓之虐，不戒视成谓之暴，慢令致期谓之贼。」</p>
<p>举直错诸枉，能使枉者直。</p>
<p>举直错诸枉，则民服。举枉错诸直，则民不服。</p>
<p>其身正，不令而行。其身不正，虽令不从。</p>
<p>言忠信，行笃敬，虽蛮貊之邦行矣。言不忠信，行不笃敬，虽州里行乎哉？！</p>
<p>子贡曰：「位尊者，德不可薄。官大者，政不可欺。」</p>
<p>子谓子产有君子之道四焉：其行己也恭，其事上也敬，其养民也惠，其使民也义。</p>
<p>子张问仁于孔子。子曰：「恭则不侮，宽则得众，信则人任焉。敏则有功，惠则足以使人。」</p>
<p>子曰：「君子惠而不费，劳而不怨，欲而不贪，泰而不骄，威而不猛。」</p>
<p>孟子曰：「责难于君谓之恭，陈善闭邪谓之敬，吾君不能谓之贼。」</p>
<p>《书》云：「木以绳直，君以谏正。」</p>
<p>《抱朴子》曰：「迎斧钺而敢谏，投鼎镬而尽言，此谓忠臣也。」</p>
<p>忠臣不怕死，怕死不忠臣。</p>
<p>顾东桥先生座侧铭：「言行拟之古人则德业进，功名付之天命则心事闲。报应会及子孙则治政公，受享虑及疾病则费用俭。」</p>
<p>先儒曰：「处事不可不斩捷，存心不可不宽舒，待己不可不严明，与人不可不和气。」</p>
<p>二眉曙青朱先生曰：「居位临民现宰官者，必非无因，每见仕途上人都认自家是某官某宦，不知自家就是救世的活佛。有功者赏，有过者罚。除害安民，慈惠多方，只是一个恰好，不可太过不及。果能为人父母公祖，使地方老幼男女个个得所，化成极乐世界，家家供俸，人人顶礼，官也做了，佛也成了，何等心安，何等快捷，较之面壁修行，云壤万仞矣！」</p>
<h1 id="治家篇-第十四-凡十六条">治家篇 第十四 凡十六条</h1>
<p>司马温公曰：「凡诸卑幼，事无大小，毋得专行，必咨禀于家长。」</p>
<p>勤俭常丰，至老不穷。</p>
<p>待客不可不丰，治家不可不俭。</p>
<p>有钱常备无钱日，安乐须防病患时。</p>
<p>健奴无礼，娇儿无孝。</p>
<p>教妇初来，教子婴孩。</p>
<p>太公曰：「痴人畏妇，贤妇敬夫。」</p>
<p>凡使奴仆，先问饥寒。</p>
<p>时时防火发，夜夜防贼来。</p>
<p>子孝双亲乐，家和万事成。</p>
<p>《景行录》云：「观朝夕之早晏，可以识人家之兴替。」</p>
<p>司马温公曰：「凡议婚姻，先须察其婿与妇之性行及家法何如，勿苟慕其富贵。婿苟贤矣，今虽贫贱，安知异时不富贵乎？苟为不肖，今虽富盛，安知异时不贫贱乎？妇者，家之所由盛衰也。苟慕一时之富贵而娶之，彼挟其富贵，鲜有不轻其夫而傲其舅姑，养成骄妬之性，异日为患，庸有极乎？假使因妇财以致富，依妇势以取贵，苟有丈夫之志气者，能无愧乎？」</p>
<p>安定胡先生曰：「嫁女必须胜吾家者。胜吾家者，则女之事夫，必钦必戒。娶妇必须不若吾家者。不若吾家者，则妇之事舅姑，必执妇道。」</p>
<p>男大不婚，如劣马无缰；女长不嫁，如私盐犯首。</p>
<p>文中子曰：「婚娶而论财，夷虏之道也。」</p>
<p>司马温公曰：「凡为家长，必谨守礼法，以御群子弟及家众，分之以职，授之以事，而责其成功。制财用之节，量入以为出，称家之有无，以给上下之衣食及吉凶之费，皆有品节，而莫不均一。裁省冗费，禁止奢华，常须稍存赢馀，以备不虞。」</p>
<p>顾东桥先生曰：「厚费以多营，不若省事以守俭。」</p>
<p>先儒云：「待客当洁不当丰，不惟不能继，亦非所以惜福。」</p>
<p>二眉曙青朱先生曰：「主人为一家观瞻。我能勤，众何敢惰？我能公，众何敢私？我既美衣美食，众何可受饥寒？我既男婚女嫁，仆婢须令得所。一夫一妇，天下之正道。孤阴寡阳，人间之缺陷。无子不敢不娶，有子多妾何为？或娶妾久而无出者，恐负彼青春，未免闺怨，又当及时为之觅良配而成室家。免了多少孽冤，解却多少缠缚。至于精气渐衰，年华渐迈者，对青镜而自生愁叹，尚问娇柔悦汝乎？知得岁月有限，黄金买我不出，美色窥我不见也。」</p>
<p>创业艰难，守者不易。前人用尽心力无非为儿孙计，后人深加体贴，不惟保全见在，益复广大门庭。不肖之子，视一切如土芥，弃之惟恐不速，甚至家无立锥，游手好闲，甘为人下而不知自耻，良可悼与！与其求人甚难，追悔不及，莫若慎之孑始，克勤克俭，早图万全之策。</p>
<h1 id="安义篇-第十五-凡五条">安义篇 第十五 凡五条</h1>
<p>《颜氏家训》曰：「夫有人民而后有夫妇，有夫妇而后有父子，有父子而后有兄弟。一家之亲，此三者而已矣。自兹以往，至于九族，皆本于三亲焉。故于人伦为重者也，不可不笃。」</p>
<p>曹大家曰：「夫妇者，以义为亲，以恩为合。欲行楚挞，义欲何义？詈骂叱喧，恩欲何恩？恩义既绝，鲜不离矣。」</p>
<p>庄子云：「兄弟为手足，夫妇为衣服。衣服破时更得新，手足断时难再续。」</p>
<p>苏东坡云：「富不亲兮贫不疏，此是人间大丈夫。富则进兮贫则退，此是人间真小辈。」</p>
<p>太公曰：「知恩报恩，风光如雅。有恩不报，非为人也。」</p>
<p>二眉曙青朱先生曰：「顺境易度，逆境难堪。饱暖之家，弗肯虑及饥寒。谁无亲族姻眷，邻里乡党，贫不能举火，孤寡无力完娶，一概置之不问，大伤天和，富贵岂能常保乎？逢岁小旱，民不聊生，减己粮而赈救，活人多矣。内不居功，外不求知，谓之阴德，莫可限量。」</p>
<h1 id="遵礼篇-第十六-凡二十一条">遵礼篇 第十六 凡二十一条</h1>
<p>子曰：「居家有礼，故长幼序。闺门有礼，故三族和。朝廷有礼，故官爵序。田猎有礼，故戎事闲。军旅有礼，故武功成。」</p>
<p>晏子曰：「上无礼，无以使下；下无礼，无以事上。」</p>
<p>子曰：「恭而无礼则劳，慎而无礼则葸，勇而无礼则乱，直而无礼则绞。」</p>
<p>君子有勇而无礼则乱，小人有勇而无礼为盗。</p>
<p>孟子曰：「君子所以异于人者，以其存心也。君子以仁存心，以礼存心。仁者爱人，礼者敬人。爱人者人恒爱之，敬人者人恒敬之。」</p>
<p>有子曰：「礼之用，和为贵。」</p>
<p>言不和，貌且恭。</p>
<p>恭近于礼，远耻辱也。</p>
<p>程子曰：「无不敬。」</p>
<p>曾子曰：「朝廷莫如爵，乡党莫如齿，辅世长民莫如德。」</p>
<p>孟子云：「徐行后长者谓之弟，疾行先长者谓之不弟。」</p>
<p>出门如见宾，入室如有人。</p>
<p>《少仪》曰：「执虚如执盈，入虚如有人。」</p>
<p>孔子于乡党，恂恂如也，似不能言者。</p>
<p>若要人重我，无过我重人。</p>
<p>太公曰：「客无亲疏，来者当爱。」</p>
<p>父不言子之德，子不言父之过。</p>
<p>栾共子曰：「民生于三，事之如一。父生之，师教之，君食之。非父不生，非食不长，非教不知，生之族也。」</p>
<p>《礼记》曰：「男女不同坐，不亲授。嫂叔不通问，父子不同席。」</p>
<p>《论语》曰：「祭如在，祭神如神在。」</p>
<p>子曰：「事死如事生，事亡如事存，孝之至也。」</p>
<p>《宣康府家训》：「儿曹凡见艳色冶容年长者如姑母，年少者如儿女，年相若者如姐妹。若能如此把持，庶几不至越礼。」</p>
<p>二眉曙青朱先生曰：「耳可为，目鼻可为，舌心则无不可为。能为人所能为，不为人不为。每日应事接物，如驾顺水之舟，只须掌得舵稳。当行则行，不履邪径；当坐则坐，无偏无倚；当立则立，端凝不苟；当言则言，是非不阿；当揖则揖，当拜则拜，无事一毫矫强，何等自在！有时劳筋骨，苦心志，饿体肤，都只安心顺受，切莫怨天尤人，可上可下，能屈能伸，心性圆明，了无色相，才是顶天立地一个汉子。」</p>
<p>老少长幼，天分秩序，不可悖理而伤道也。</p>
<h1 id="存信篇-第十七-凡七条">存信篇 第十七 凡七条</h1>
<p>子曰：「人而无信，不知其可也。大车无輗，小车无軏，其何以行之哉？」</p>
<p>老子曰：「人之有信，如车有轮。」</p>
<p>君子一言，快马一鞭。一言既出，驷马难追。</p>
<p>子路无宿诺。</p>
<p>司马温公曰：「诚之道固难入，然当自不妄语始。」</p>
<p>《益智书》云：「君臣不信国不安，父子不信家不睦。兄弟不信情不亲，朋友不信交易疏。」</p>
<h1 id="言语篇-第十八-凡二十五条">言语篇 第十八 凡二十五条</h1>
<p>子曰：「中人以上，可以语上也；中人以下，不可以语上也。可与言而不与之言失人，不可与言而与之言失言。知者不失人，亦不失言。」</p>
<p>士相见，《礼》曰：「与君言，言使臣；与大夫言，言事君；与老者言，言使弟子；与幼者言，言孝弟于父兄；与众言，言忠信慈祥；与居官者言，言忠信。」</p>
<p>子曰：「夫人不言，言必有中。」</p>
<p>刘会曰：「言不中理，不如不言。一言不中，千言无用。」</p>
<p>《景行录》云：「稠人广坐，一言之失，颜色之差，便有悔吝。」</p>
<p>子曰：「小辨害义，小言破道。」</p>
<p>君平曰：「口舌者，祸患之门，灭身之斧也。」</p>
<p>四皓谓子房曰：「向兽弹琴，徒尽其声。以言伤人，痛如刀戟。」</p>
<p>荀子曰：「与人善言，暖如布帛。伤人之言，深如矛戟。」</p>
<p>《离骚经》云：「甜言如蜜，恶语如刀。人不以多言为益，犬不以善吠为良。」</p>
<p>刀疮易好，恶语难消。</p>
<p>利人之言，暖如绵丝。伤人之语，利如荆棘。一言半句，重值千金。一语伤人，痛如刀割。</p>
<p>口是伤人斧，唇是割舌刀。闭口深藏舌，安身处处牢。</p>
<p>子贡曰：「一言以为智，一言以为不智。言不可不慎也。」</p>
<p>《论语》云：「一言可以兴邦，一言可以丧邦。」</p>
<p>《藏经》云：「人于仓卒颠沛之际，善用一言者，上资祖考，下荫儿孙。」</p>
<p>逢人且说三分话，未可全抛一片心。不怕虎生三个口，只恐人怀两样心。</p>
<p>子曰：「巧言令色，鲜矣仁。」</p>
<p>酒逢知己千钟少，话不投机半句多。</p>
<p>能言能语解人，胸宽腹大。</p>
<p>荀子云：「赠人以言，重如金石珠玉。劝人以言，美如诗赋文章。听人以言，乐如钟鼓琴瑟。」</p>
<p>子曰：「恶人难与言，逊避以自勉。」</p>
<p>道听而途说，德之弃也。</p>
<p>先儒曰：「能行不能言，无损其行。能言不能行，不如勿言。」</p>
<p>对病夫勿言某死，对贪夫勿言己廉。言虽无意，听者必厌。</p>
<p>妇人之言不可听，婢妾之言尤不可听。</p>
<p>说性命，虽不必真，强似说情欲；言道德，虽不必行，强似讲俗事。</p>
<p>顾东桥先生曰：「好辩以招尤，不若默以怕性。夸能以诲妬，不若韬精以示拙。」</p>
<h1 id="交友篇-第十九-凡二十四条">交友篇 第十九 凡二十四条</h1>
<p>子曰：「与善人居，如入芝兰之室，久而不闻其香，即与之化矣。与不善人居，如入鲍鱼之肆，久而不闻其臭，亦与之化矣。丹之所藏者赤，漆之所藏者黑，是以君子必慎其所与处者焉。」</p>
<p>「与好人交者，如兰蕙之香，一家种之，两家皆香。与恶人交者，如抱子上墙，一人失脚，两人遭殃。」</p>
<p>《家语》云：「与好人同行，如雾露中行，虽不湿衣，时时滋润。与无识人同行，如厕中坐，虽不污衣，时时闻臭。与恶人同行，如刀剑中行，虽不伤人，时时惊恐。」</p>
<p>太公曰：「近朱者赤，近墨者黑。近贤者明，近才者智，近痴者愚，近良者德，近智者贤，近愚者暗，近佞者谄，近偷者贼。」</p>
<p>横渠先生曰：「今之朋友，择其善柔以相与，拍肩执袂以为气合。一言不合，怒气相加。朋友之际，欲其相下不倦。故于朋友之间，至于敬者，日相亲与，德效最速。」</p>
<p>子曰：「晏平仲善与人交，久而敬之。」</p>
<p>嵇康曰：「凶险之人，敬而远之。贤德之人，亲而近之。彼以恶来，我以善应。彼以曲来，我以直应。岂有怨之哉？」</p>
<p>孟子曰：「自暴者，不可与有言也。自弃者，不可与有为也。」</p>
<p>太公曰：「女无明镜，不知面上精粗；士无良友，不知行步亏逾。」</p>
<p>子曰：「责善，朋友之道。」</p>
<p>结朋友须胜己，似我不如无。</p>
<p>相识满天下，知心能几人？</p>
<p>种树莫种垂杨柳，结交莫交轻薄儿。</p>
<p>古人结交惟结心，今人结交惟结面。</p>
<p>宋弘曰：「糟糠之妻不下堂，贫贱之交不可忘。」</p>
<p>施恩于未遇之先，结交于贫寒之际。人情常似初相识，到老终无怨恨心。</p>
<p>酒食弟兄千个有，急难之时一个无。</p>
<p>不结子花休要种，无义之朋切莫交。</p>
<p>君子之交淡如水，小人之交甜似蜜。</p>
<p>人用财交，金用火试。水持杖探知深浅，人用财交便见心。</p>
<p>仁义莫交财，交财仁义绝。</p>
<p>路遥知马力，事久见人心。</p>
<p>顾东桥先生曰：「广交以延誉，不若索居以自全。」</p>
<p>文清公曰：「不能受言者，不可妄与一言，此是善交一法也。」</p>
<h1 id="妇行篇-第二十-凡八条">妇行篇 第二十 凡八条</h1>
<p>子曰：「妇人，伏于人也。是故无专制之义，有三从之道。在家从父，适人从夫，夫死从子，无所敢自遂也。教令不出闺门，事在馈食之间而已矣。是故女及笄乎闺门之内，不百里而奔丧。事无擅为，行无独成。参知而后动，可验而后言。昼不游庭，夜行以火，无火则止。所以正妇德也。」</p>
<p>《益智书》云：「女有四德之誉。一曰妇德，二曰妇容，三曰妇言，四曰妇工也。妇德者，不必才明绝异；妇容者，不必颜色美丽；妇言者，不必辨口利词；妇工者，不必伎巧过人也。其妇德者，清贞廉节，守分整齐，行止有耻，动静有法，此为妇德也。妇言者，择辞而说，不说非语，时然后言，人不厌其言，此为妇言也。妇容者，洗浣尘垢，衣服鲜洁，沐浴及时，一身无秽，此为妇容也。妇工者，专勤纺织，勿好晕酒，供其甘旨，以奉宾客，此为妇工也。此四德者，妇人之大德也。为之甚易，务在于正。依此而行，是为妇节也。」</p>
<p>太公曰：「妇人之礼，语必细轻，行必缓步，止则敛容，动则（足羊）（足且）。耳无馀听，且无馀视。出无谄容，废饰裙褶，不窥不观牖户。早起夜眠，莫惮劳苦。战战兢兢，常忧玷辱。」</p>
<p>贤妇令夫贵，恶妇令夫败。</p>
<p>家有贤妻，夫不遭横祸。</p>
<p>贤妇和六亲，佞妇破六亲。</p>
<p>或问：「孀妇于礼似不可取，如何？」伊川先生曰：「凡取以配身也，若取失节者，是己失节也。」又问：「或有孀妇，贫穷无托者，可再嫁否？」曰：「只是后世怕饥寒死，故有是说。然饿死事极小，失节事极大。」</p>
<p>《列女传》曰：「古者妇人子，寝不侧，坐不边，立不跸。不食邪味，割不正不食，席不正不坐。目不视邪色，耳不听淫声。夜则令瞽诵诗，道正事。如此则生子形容端正，才智过人矣。」</p>
<h1 id="附新刻前贤切要明心宝鉴">附：新刻前贤切要明心宝鉴</h1>
<p>读书千遍，其义自现。</p>
<p>学在一人之下，用在万人之上。</p>
<p>严师出弟子，严母出巧女。</p>
<p>不打不成人，打了做官人。欲求生富贵，须下死功夫。</p>
<p>惜钱不教子，说短莫从师。</p>
<p>择师教子，择婿嫁女。</p>
<p>恶求千贯易，善化一文难。</p>
<p>平生不做亏心事，半夜敲门心不惊。</p>
<p>若要小儿安，无过不饥寒。</p>
<p>宁做大家狗，休讨小家人。小家做事慌张，大家做事寻常。</p>
<p>父母养其身，朋友长其志。</p>
<p>种田靠土，养子靠母。</p>
<p>家有千贯，不如朝进一文。</p>
<p>龙生龙子，虎生豹儿。</p>
<p>道吾好者是吾贼，道吾歹者是吾师。</p>
<p>孝顺还生孝顺子，忤逆还生忤逆儿。不信但看檐前水，点点滴滴不差移。</p>
<p>狼行千里吃肉，狗行千里吃骨。</p>
<p>鸡儿不吃无功之食，羔羊乃有跪乳之恩。</p>
<p>《诗》云：「子曰：卿牢事不出，篱牢火不入。」</p>
<p>从交休说真言语，异日无情道是非。</p>
<p>桑条从小纽，长大纽不曲。</p>
<p>宁向好人相骂，休对恶人说话。</p>
<p>人不受千言，木不受万斧。</p>
<p>好言一句三冬暖，话不投机六月寒。</p>
<p>小心为人之本，刚强惹祸之根。</p>
<p>宁可胡吃，不可胡说。</p>
<p>一双伶俐眼，都是是非唇。</p>
<p>十分心机使七分，留下三分与子孙。</p>
<p>山上有地须天种，衙门无事莫去行。</p>
<p>两懒夹一勤，和勤一下懒。两勤夹一懒，和懒一下勤。</p>
<p>劝君莫睡日头红，蚤起三朝当一工。若还全家都蚤起，免得求人落下风。</p>
<p>千般滋味不如吃盐，富贵荣华不如种田。</p>
<p>国以农为本，民以食为先。</p>
<p>经纪道路眼前花，锄头落地是庄家。走尽天涯并海角，只有锄头不误人。</p>
<p>除了心头火，何用佛前灯。口内摩诃娑，船里蛆喳上。</p>
<p>布得春风有夏雨，冬来寒冷礼义生。</p>
<p>人情布的，冤家结的。</p>
<p>行须缓步，语要低声。</p>
<p>学成文武艺，方作帝王臣。</p>
<p>聚少成多，滴水成河。</p>
<p>一缘二命三风水，四积阴功五读书。</p>
<p>画龙画虎难画骨，知人知面不知心。</p>
<p>千金易得，好话难求。</p>
<p>学到知羞处，原是艺不精。</p>
<p>逢恶莫怕，遇善莫欺。</p>
<p>人无两不是，车无坐倒地。</p>
<p>穷汉养娇子，富汉得奴使。</p>
<p>文官坐处笔砚，武官坐处弓箭。</p>
<p>不是秀才莫看书，不是屠行莫杀猪。不是船家手，休要弄篙竿。</p>
<p>天黄有雪，人黄有病。</p>
<p>文官把笔安天下，武将提刀定太平。</p>
<p>乖汉做媒，痴汉做保。</p>
<p>差之毫厘，失之千里。</p>
<p>男大当婚，女长必嫁。</p>
<p>笑人前，落人后。</p>
<p>花有重开日，人不再少年。</p>
<p>家有贤妻，男儿不遭祸。家有能夫，妻儿不吃淡饭。</p>
<p>养家千口易，独自一身难。</p>
<p>莫道君行早，更有早行人。</p>
<p>砍树不倒斧口小，论人不过文字少。</p>
<p>宁可随娘千日好，莫教随爷一日孤。</p>
<p>龙游浅水遭虾戏，虎落平阳被犬欺。</p>
<p>一步一趋，路也不远。</p>
<p>蛇咬踏著，狗咬撞著。</p>
<p>鼻如鹰嘴，啄人脑髓。面上无肉，必是怪物。</p>
<p>古人云：「至善无如孝，极恶不过淫。我若淫人妇，人必淫我妻。」</p>
<p>人穷志短，马瘦毛长。</p>
<p>不经一事，不长一志。</p>
<p>是非终日有，不听自然无。</p>
<p>宁可吃饮称眉水，从前不吃皱眉汤。</p>
<p>宁可等你害人，莫叫别人害你。你害别人犹自可，别人害你却如何？</p>
<p>《汉书》云：「长江无六月，青山有时寒。」</p>
<p>子不嫌母丑，犬不怨家寒。</p>
<p>狗记千里路，牛还百日乡。</p>
<p>讨得一日饱，忘了百日饥。</p>
<p>人不通古今，马牛如襟裾。人不知学，譬如牛羊。呜呼老矣，岁不我延。</p>
<p>珍珠是宝玉，文章做高官。识得千行字，自然礼义生。</p>
<p>夫子文章贵，提笔压万人。</p>
<p>许人一物，千金不移。</p>
<p>远处是亲家，近处是冤家。</p>
<p>三四五六人，七长八短汉。</p>
<p>爱好勤洗服，贪懒不梳头。成人不自在，自在不成人。</p>
<p>大富由命，小富由勤。若还懒做，厥草生青。</p>
<p>要行山下路，便问去来人。</p>
<p>有麝自然香，何必当风立？</p>
<p>有志莫来屋边逞，放牛儿子叫大名。</p>
<p>太平还是将军定，太平不用旧将军。</p>
<p>酒逢知己千杯少，话不投机半句多。</p>
<p>人无千日好，花无百日红。</p>
<p>捞鱼摸虾，饿杀浑家。</p>
<p>有志无志，但看烧火扫地。</p>
<p>男人饮酒，摇脚摆手；女人饮酒，无丑可丑。</p>
<p>礼义生富贵，贼盗出饥寒。</p>
<p>人是旧的好，衣是新的好。</p>
<p>人老话多，树老根多。</p>
<p>酒不醉君子，棒不打好人。</p>
<p>人心似铁，官法如炉。</p>
<p>君子一言，快马一鞭。</p>
<p>君子争坐位，小人争卧处。</p>
<p>人有小大，口无尊卑。凉药苦口，直言劝人。</p>
<p>何公无私？何水无鱼？</p>
<p>古人貌丑，常出大贤；今人貌美，常出大奸。</p>
<p>黄金满屋，不如种田。</p>
<p>打鼓求得雨，高山也是田；禳星求得命，道士活千年。</p>
<p>人有善念，天必从之。</p>
<p>无物可配天地德，全凭早晚一炷香。</p>
<p>杀人偿命，欠债还钱。</p>
<p>富嫌千口少，贫恨一身多。</p>
<p>瞒人一似篮挑水，骗人一似网张风。</p>
<p>不习一经，不知礼义。</p>
<p>好看千里客，万里去传名。</p>
<p>损钱易饱，浪用还饥。</p>
<p>见人不唱喏，必定是蠢物。</p>
<p>身穿破衣裳，必是少钱粮。</p>
<p>好诗记得千百首，不会吟诗也会吟。</p>
<p>随乡入乡，积麻入筐。</p>
<p>做贼三年偷百家，祸至门庭不须嗟。</p>
<p>孔子曰：「百行之本，忍之为上。」子张曰：「何为忍之？」夫子曰：「天子忍之国无害，诸侯忍之成其大，官吏忍之进其位，兄弟忍之家富贵，夫妻忍之终其世，朋友忍之终其好，自身忍之无祸患。」子张曰：「不忍何如？」夫子曰：「天子不忍国空虚，诸侯不忍丧其位，官吏不忍刑法诛，兄弟不忍各分居，夫妻不忍子孙稀，朋友不忍情义疏，自身不忍祸不除。」子张曰：「善哉！善哉！难忍！难忍！非人不忍，不忍非人。」</p>
<p>为恶从流，从善如登。</p>
<p>五行百常，孝顺为先。</p>
<p>惜子娇孙难训诲，说长道短不成人。</p>
<p>生前不承有限之欢，死后空洒无情之泪。</p>
<p>有因分析家产，而怨父母不均者；有听信妻言，而谤父母不爱者；有放纵骄奢，而憎父母防闲防闲：防备和禁阻。者；有饮酒嫖赌，而恨父母拘束者；有私其妻子，而吝父母衣食者；有厚于亲朋，而薄父母用度者；有执定轮养，而致父母饥寒者；有子常出外，媳妇忤逆，而明知父母受气者；有出外多年，忘归定省，而不顾父母奉养者；有父在经营母劳井臼，而夫妻贪逸，还说父母不是者；有父母患病，不请医药，而借言老病难治者；种种不堪，言之痛心。</p>
<p>要之，人间真富贵，还是帝王家。</p>
</div>




  </article>
</main>
</main>



<aside data-pagefind-ignore>
<footer>

<script src="https://sdk.jinrishici.com/v2/browser/jinrishici.js" charset="utf-8"></script>
<div id="poem_sentence" style="display: inline;"></div> —— <div id="poem_info" style="display: inline;"></div>
<script type="text/javascript">
  jinrishici.load(function(result) {
    var sentence = document.querySelector("#poem_sentence")
    var info = document.querySelector("#poem_info")
    sentence.innerHTML = result.data.content
    info.innerHTML = '【' + result.data.origin.dynasty + '】' + result.data.origin.author + '《' + result.data.origin.title + '》'
    });
</script>

  <div>
    <div>
      2012 – 2025 © <a href="https://xiaoledeng.github.io">Xiao-Le Deng</a> · Powered by <a href="https://github.com/xiaoledeng/simple-style">Simple Style</a></div>
  </div>
</footer>

      <script async src="https://www.googletagmanager.com/gtag/js?id=G-1KQQ878L22"></script>
      <script>
        var doNotTrack = false;
        if ( false ) {
          var dnt = (navigator.doNotTrack || window.doNotTrack || navigator.msDoNotTrack);
          var doNotTrack = (dnt == "1" || dnt == "yes");
        }
        if (!doNotTrack) {
          window.dataLayer = window.dataLayer || [];
          function gtag(){dataLayer.push(arguments);}
          gtag('js', new Date());
          gtag('config', 'G-1KQQ878L22');
        }
      </script><script>
window.onload = function() {
    var links = document.getElementsByTagName('a');
    for (var i in links) {
        if (links[i].nodeType != 1) continue;
        if (links[i].hostname != '' && links[i].hostname != window.location.hostname) {
            links[i].className += 'external';
        }
    }
}
</script>

</aside>


</body>


</html>